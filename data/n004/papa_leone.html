<!--
TITOLO
Un Leone mansueto come agnello
SOTTOTITOLO
La Chiesa, quella vera che cerca di seguire il suo fondatore Gesù
Cristo, ha una marcia in più. Emerge dallo spirito che guarda in alto,
si innamora della luce e la porta tra la gente.
AUTORE
don Gianni Carparelli
DATA
Maggio 2025
ARTICOLO
-->

<h3>Un Leone mansueto come agnello</h3>
<p>Mi sono passate tra le mani alcune foto. In una, scattata a Buenos
Aires (Chiesa di Sant’Agostino, 28 agosto 2004) e l’altra in circostanze
diverse con due persone mentre servono in una mensa per poveri. Nella
prima il card. Bergoglio che celebra e un giovane agostiniano priore
generale dell’Ordine, Robert Francis Prevost che concelebra. Nelle altre
foto sempre i due, Bergoglio e Prevost, che in ambienti diversi, vestono
il grembiule reso famoso dal vescovo Tonino Bello di Molfetta, e si
chinano per “lavare i piedi”, metafora presa dall’ultima cena (Gv 13)
per significare la missione della Chiesa nascente e i suoi cammini nella
storia e nella vita delle persone. Permettetemi di sognare i sogni della
fede anche se sono sogni impolverati perché portati avanti da gente come
me e come te che leggi. Anche se non sei credente nella fede di Gesù
Cristo, certamente credi e speri che il mondo potrebbe essere migliore.
Il progetto della fede cristiana è come una opera di arte in formazione.
Fazzini prima di arrivare al suo meraviglioso lavoro, “la Resurrezione”
che si trova nella sala “Paolo VI” in Vaticano chissà quante volte è
dovuto tornare per fare e rifare prima di farci ammirare in bronzo il
cammino sofferto della storia verso la resurrezione. Certamente anche
Picasso mentre lavorava alla sua “Guernica” dove ci narrava la pazzia
della guerra che sa solo distruggere e frantumare l’umano, ma non il suo
spirito.</p>
<p>E davanti al “Cristo sul mondo” di Salvatore Dali non sentiamo lo
stesso desiderio di uno sguardo che dia vita alla vita? Io vedo lo
stesso desiderio poetico e artistico davanti e scorrendo i segni
significativi della Liturgia nella Santa Messa. Questa troppo spesso
viene avvilita e mortificata dalle nostre abitudini a guardare senza
vedere “sotto ‘l velame e li versi strani” (Dante, Inferno 9:63).</p>
<p>Ritorno ai cammini della Chiesa. Chi vede nella Chiesa solo difetti
da criticare, forse è perché giustamente si aspetterebbe di vedere in
essa il volto del Cristo. Ma dimentica che la strada per vedere questo
“volto divino” è lunga e faticosa perché cammina con i nostri piedi e
opera con le nostre mani. Quando ho sentito il nome di “Leone” come
successore di “Francesco”, non conoscendolo se non per una foto che
avrei rivisto due giorni dopo, ho avuto un sussulto. Ma “Leone” aveva
nulla a che vedere con i nostri, o il mio, timore. Proprio nulla. Mi
sono tornate alla mente le profezie di Isaia (65:25) e Geremia (11:19) e
la visione di una comunità umana che sorride insieme nello stesso
giardino. Le armi ormai fuse in strumenti di lavoro per tutti.</p>
<p>le differenze di ogni tipo rispettate perché pennellate diverse dello
stesso dipinto.</p>
<p>Le difficoltà affrontate nel dialogo di chi si guarda negli occhi… Lo
so bene, non sono un ingenuo, che questa non è la realtà effettuale
delle cose e che il sangue della violenza non avrà fine solo perché
abbiamo persone come Leone e prima di lui Francesco ed altri, che ci
dicono con forza: “La pace sia con tutti voi…” (il primo saluto di Leone
XIV dal balcone di San Pietro).</p>
<p>L’AI mi ha risposto che il “leone e la pace” potrebbe essere un
messaggio simbolico che rappresenta la convivenza armoniosa tra la forza
e la serenità.</p>
<p>Lo ha detto perché lo pensiamo e lo ha trovato negli scritti ai quali
ha accesso. E’ la nostra intelligenza a parlare, la nostra volontà e
desiderio di una società tanto umana e perfetta che ci ricorda quello
che pensiamo di Dio. A volte ci vuole uno scossone per svegliarci dalla
sonnolenza e dal torpore. Francesco ce lo ha dato ed è stato
apprezzato.</p>
<p>lo abbiamo visto durante il suo pontificato e nel saluto commosso i
giorni dopo Pasqua 2025.</p>
<p>Poi ci vuole chi smussa gli angoli e aiuta a rimettere in ordine la
casa che sembra in disordine, ma solo perché abbiamo spostato i mobili e
le cose per dare una pulita a fondo.</p>
<p>Ed ecco arrivare la nuova guida che tra l’altro già lavorava accanto
all’altra in posizione di grande importanza. Un amico agostiniano e
filosofo, Padre Virgilio, che conosce molto bene il nostro nuovo Papa mi
ha detto per telefono che sarà un grande testimone del Vangelo e grande
guida. Ma già lo sento e vedo. Le prime parole in italiano e spagnolo mi
hanno fatto capire la sottile finezza di Leone XIV. Termino ricordando
il filo rosso della mia riflessione: la Chiesa è una opera d’arte in
fieri. Mi piacerebbe tanto farvelo vedere meglio aprendo ai vostri occhi
la ricchezza contenuta nella Liturgia, ma che nessuno vi aiuta a
capire.</p>
<p>Nella Liturgia viviamo il cammino di questa opera d’arte nella quale
siamo tutti coinvolti come pittori, scultori, compositori, poeti… Noi
siamo la mano (ricorda l’offertorio: “… frutti della terra e del lavoro
umano”) per “scolpire” la perfezione che sogniamo e desideriamo. Il Papa
ci aiuta a vedere e a camminare insieme perché la Chiesa di Roma “…
presiede alla carità” (dalla Lettera ai Romani di Ignazio di Antiochia).
Non lasciamolo solo. Cerchiamo di vivere la “Parola” che lui ci
ricorderà nelle sue parole. Ed evitiamo di fermarci ai titoli dei Media
o alle giuste critiche per le sue fragilità, per capire la CHIESA.
Quello che vedi nella “chiesa” non sempre è la “CHIESA”.</p>
<p>Perché c’è una “CHIESA dentro la chiesa”.</p>
<p>Don Gianni Carparelli</p>
