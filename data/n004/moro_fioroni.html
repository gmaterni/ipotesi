<!--
TITOLO
Intervista a Fioroni sula morte di Aldo Moro
SOTTOTITOLO
Fioroni: “Moro, adottando le parole di Papa Prevost, voleva costruire
ponti”
AUTORE
Da “Il Domani” David
Tesoriere
DATA
12-05-2925
ARTICOLO
-->

<h3>Intervista a Fioroni sula morte di Aldo Moro</h3>
<p>Fioroni: “Moro, adottando le parole di Papa Prevost, voleva costruire
ponti”</p>
<p>A 47 anni dalla morte dello statista, Fioroni ricorda l’eredità
morale e politica dello statista dc: “Fu scomodo per chi temeva e
ostacolava un nuovo tempo della democrazia repubblicana. Oggi la
politica sembra orfana della sua visione”.</p>
<p><strong>Sono passati 47 anni dalla morte di Aldo Moro. Cosa resta
oggi di quella tragedia nel cuore della democrazia
italiana?</strong></p>
<p>Resta un senso di incompiutezza e di smarrimento, ma anche un
patrimonio immenso. Moro non fu solo una vittima del terrorismo: fu un
uomo che seppe leggere i segni dei tempi con spirito profetico. Pensiamo
al suo intervento all’ONU, quando deprecò l’insufficienza di un mondo
diviso tra chi scrive la storia e chi la subisce. Lì invocò un ruolo più
forte delle Nazioni Unite, capace di presidiare la speranza e la volontà
di pace. Allo stesso tempo, non possiamo dimenticare il suo impegno per
un’Europa politica più forte e incisiva. Sono idee che parlano al nostro
tempo, forse più di quanto seppero fare con il loro.</p>
<p><strong>Quali altri elementi della sua azione ritiene oggi più
attuali?</strong></p>
<p>Insisto sull’Europa, perché viviamo un momento dominato dall’ansia di
capire quale sia il futuro dell’Occidente e il ruolo dell’Unione nel
processo di riordino mondiale. Il suffragio universale per l’elezione
del Parlamento di Strasburgo fu una sua battaglia. Credeva in un’Europa
capace di contare, in particolare in politica estera e di difesa. E poi
il suo sguardo sul Mediterraneo: lo definiva il “giardino dell’Europa”,
anticipando di decenni una visione geo-politica che oggi chiamiamo
“strategica”. La Pira parlava di “ponte tra i popoli”, Moro di sicurezza
e dialogo tra Nord Africa, Medio Oriente ed Europa. Due linguaggi
diversi, un’unica radice cristiana della politica. Il nuovo Papa, Leone
XIV, ha salutato Roma e il mondo parlando dalla Loggia delle Benedizioni
proprio della necessità di “costruire ponti”.</p>
<p><strong>Secondo lei, perché Moro fu ucciso? Chi aveva interesse a
fermarlo?</strong></p>
<p>Moro era scomodo. Lo era per l’Est e per l’Ovest, perché metteva in
discussione l’equilibrio di Yalta. Vedeva l’urgenza di un processo di
rigenerazione democratica, quello che in parallelo vedeva Berlinguer con
la sua strategia dell’eurocomunismo. Senza fraintendimenti, possiamo
certamente riconoscere il destino incrociato di questi due grandi
leader. Come si spiega, altrimenti, il tentato assassinio di Berlinguer
in Bulgaria, anni prima, e il silenzio attorno a quella vicenda? Erano
voci che disturbavano un ordine precostituito. In ogni caso, dopo la
barbara eliminazione di Moro, ci fu una “sindrome da depistaggio per
esagerazione”: la scena del crimine fu alterata, le indagini confuse, le
omissioni più d’una e tutte pesanti.</p>
<p><strong>La Commissione che lei ha presieduto ha portato alla luce
molte verità inedite. Quali sono quelle che ritiene più
rilevanti?</strong></p>
<p>Che le Brigate Rosse non erano un gruppo isolato. Erano parte di un
network terroristico internazionale. La Commissione ha portato alla luce
vari elementi che lasciano intendere come a Via Fani, e poi nei 55
giorni della prigionia, fossero attive alcune forze occulte. E poi non
trascuriamo le similutini riscontrabili nelle azioni di gruppi come la
RAF in Germania. Ci sono state reticenze, mancate collaborazioni, verità
che qualcuno ha preferito tacere. Le testimonianze di chi trattava,
anche informalmente, sono lì a dimostrarlo.</p>
<p><strong>A proposito, cosa possiamo dire, a distanza di molti anni, a
proposito della cosiddetta linea della fermezza? È stato giusto il
rifiuto della trattativa?</strong></p>
<p>Si parlò di fermezza, ma tutti sapevano che molti, in primis i
socialisti e Craxi apertamente, cercavano interlocuzioni. Lo stesso
Moro, con la forza della parola, cercava di dividere la colonna romana
da quella del nord, depositaria di una ortodossia criminale che
decreterà la sua condanna. C’erano contatti, si cercava uno scambio, si
pensava a un gesto umanitario. Il Presidente Leone, travolto mesi dopo
da una campagna diffamatoria senza fondamento, era pronto a firmare la
grazia della brigatista Paola Besuschio. Non ci fu il tempo. Anche
Vaticano tentò di aprire un varco mettendo a disposizione una cifra
considerevole in cambio della liberazione dell’ostaggio. E Paolo VI non
si mosse senza una intesa di massima con i vertici dello Stato e del
governo italiano. Niente, tutto risultò vano. Ci fu persino un tentativo
di mediazione a Beirut: esistevano delle possibilità, trattando con
l’Olp, ma non furono colte. O vennero bloccate, ancora non sapiamo da
chi, ma di certo intuiamo il perché. L’uomo che tirava i fili di una
politica destinata a cambiare l’Italia e con ciò, in parte, a cambiare
il mondo, era diventato un “nemico”. Specie nel contesto, sempre
difficile, del Mediterraneo. Insomma, centri di potere opachi alla fine
ebbero il sopravvento.</p>
<p><strong>Moro parlava spesso della necessità di riscrivere la
democrazia. Cosa intendeva davvero?</strong></p>
<p>Moro era convinto la Costituzione, intangibile nella sua forma, aveva
tuttavia bisogno di una profonda rigenerazione attraverso un nuovo patto
democratico. I padri costituenti avevano costruito un edificio solido,
ma si sa che il tempo logora anche le fondamenta quando manca il lavoro
di manutenzione. Moro andava anche oltre la stessa manutenzione, ambiva
a un traguardo più impegantivo, ovvero a ricomporre il tessuto morale e
civile della nazionae. Cosa significava la politica del confronto e la
strategia della Terza Fase? Ecco, fare di Moro un “compagno di strada”
di Berlinguer è francamente inaccettabile. Il compromesso storico non
rientrava neppure nel suo linguaggio: temeva la compressione e quindi lo
svilimento, per questa via, della vita democratica, la mortificazione
del pluralismo, la perdita di energia e di sostanza della libertà.
Tuttavia, il suo disegno mirava a far sì che i due “mondi politici”
divisi dalla guerra fredda, quello democristiano e quello comunista,
potevano finalmente tornare ad incontrarsi, ciascuno con i propri valori
e la propria identità, per costruire un “tempo nuovo” della Repubblica.
Ne sarebbe nata una democrazia pià matura e più libera, con una sana
dialettica tra maggioranza e opposizione, in effetti emancipata dalla
“conventio ad escludendum” applicata al Pci, ma non per questo
inghiottita dalla confusione tra cattolici e comunisti. Insomma, una
visione ardita, troppo ardita per l’epoca e troppo alta per l’oggi.
Diciamo la verità, ai giorni nostri quella capacità di riconoscere
l’altro, di dialogare per un bene superiore, di rispettarsi a vicenda
sembra largamente inficiata da un istinto di radicalizzazione che nuoce
alla vita democratica.</p>
<p><strong>E se potesse parlare ai giovani di oggi? Cosa direbbe
Moro?</strong></p>
<p>Direbbe probabilmente che la pazienza della parola, l’attitudine a
comprendere le ragioni di chi non la pensa come noi, la volontà di
tenersi per mano – mi si passi questa espressione – non sono inutili
corollari della politica democratica, bensì il più fecondo e decisivo
sostegno a cui essa può affidarsi. Direbbe ancora che la politica non
può fare a meno della persona, non essendo l’ideologia, ma nemmeno la
postideologia, la gabbia dentro cui rinchiudere le aspirazioni e i
bisogni dell’umanità. Direbbe a noi tutti, e di questo sono
profondamente certo, che l’impegno pubblico in nome di un ideale
ispirato ai valori del Vangelo non è un labile ricordo del passato, ma
piuttosto la sfida che interroga i cristiani in questo tempo di grandi
cambiamenti. Moro, a mio giudizio, ci richiamerebbe al dovere della
cooperazione – le alleanze sono essenziali – per un mondo migliore senza
però disperdere o impoverire il connotato della nostra visione
politica.</p>
