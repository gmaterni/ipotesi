<!--
TITOLO
Libertà e partecipazione
SOTTOTITOLO
Banalizzazione di problemi complessi e complessità delle
soluzioni
AUTORE
Raimondo Raimondi
DATA
18-05-2025
ARTICOLO
-->

<h3>Libertà e partecipazione</h3>
<p>Giorgio Gaber cantava: Libertà è partecipazione. Ma libertà e
partecipazione sono sempre direttamente correlate?</p>
<p>C’è chi afferma che “il totalitarismo necessita di per sé di un alto
grado di partecipazione politica. Altrimenti non è totalitarismo.” (1).
Difficile dargli torto rivedendo le immagini delle adunate oceaniche a
Piazza Venezia sotto il fatidico balcone durante il fascismo!</p>
<p>Quindi, dovremmo ammettere che c’è partecipazione e partecipazione e
che non tutte vanno a braccetto con la libertà.</p>
<p>Se restringiamo il campo all’ambito politico della nostra società,
ancora tenacemente democratica e basata sullo stato di diritto, possiamo
convenire che la partecipazione si presenti sotto due aspetti: delegare
l’esercizio del potere; esercitare il potere.</p>
<p>Delegare l’esercizio del potere, si attua nel voto. Con il voto i
cittadini eleggono, in libere e periodiche elezioni, i loro
rappresentanti delegando l’esercizio del potere (Governo,
Amministrazioni Comunali, ecc.). Questo aspetto del partecipare è
drammaticamente in calo: siamo al 50% di astensionismo.</p>
<p>Esercitare il potere si ha, invece, quando i cittadini agiscono di
persona sui processi politici. In questo caso la partecipazione è un
impegno che non si esaurisce in un solo atto, come nel voto, ma richiede
tempo, risorse, conoscenze, preparazione e studio. Un impegno costoso in
termini personali (2).</p>
<p>Allora, se partecipare è costoso, chi può pagare?</p>
<p>Può pagare l’anziano? Il lavoratore, magari pendolare? Il nuovo
cittadino che non padroneggia la nostra lingua? Chi è affetto da
disabilità motorie, sensoriali o psichiche? La donna gravata anche dal
ruolo di “madre di famiglia”? Chi patisce un bisogno e, privo di
conoscenza, resta muto davanti all’autorità?</p>
<p>Possiamo allungare la lista, ma già così capiamo che non tutti
possono pagare facilmente il prezzo della partecipazione intesa come
prender parte di persona ai processi di azione politica.</p>
<p>La nostra Costituzione dà alla Repubblica il compito di “rimuovere
gli ostacoli di ordine economico e sociale, che, limitando di fatto la
libertà e l'eguaglianza dei cittadini, impediscono il pieno sviluppo
della persona umana e l'effettiva partecipazione di tutti i lavoratori
all'organizzazione politica, economica e sociale del Paese” (art. 3).
Tuttavia, molti ostacoli non sono stati ancora rimossi. Sicché,
partecipare, “determina una selezione molto forte e succede che la
maggior parte dei processi partecipativi si realizzi con il
coinvolgimento di un numero limitato o anche molto limitato di cittadini
o di loro rappresentanti, per cui sembra che la rappresentanza sia un
nodo cruciale per realizzare pratiche partecipative” (3).</p>
<p>E siamo arrivati ad un circolo vizioso:</p>
<ol type="1">
<li><p>Si dice che partecipare non significa solo eleggere i
rappresentanti</p></li>
<li><p>si passa al partecipare come esercizio del potere</p></li>
<li><p>si constata che solo pochi possono permetterselo</p></li>
<li><p>si ripiega sulla rappresentanza per le pratiche
partecipative</p></li>
<li><p>e si torna al punto 1.</p></li>
</ol>
<p>Vediamo se è possibile uscire dal circolo vizioso.</p>
<p>Intanto abbiamo appurato che la partecipazione è cosa complicata,
impegnativa, a volte contraddittoria e in alcuni casi e per certi
aspetti pericolosa.</p>
<p>Sappiamo, poi, che “meno dell’1% degli italiani svolge attività nei
partiti, mentre il 4,5% degli italiani svolge attività nel
volontaria­to.” (4)</p>
<p>Questo 4,5% di italiani (quattro-cinque volte più di chi svolge
attività nei partiti) potrebbe costituire una via per uscire dal circolo
vizioso.</p>
<p>Ora, la partecipazione, almeno nel senso in cui l’abbiamo sopra
ristretta, richiede la presenza di un potere eletto. Ad esempio, se non
esiste una Giunta Comunale non posso collaborare con il Comune nel
partecipare alla gestione di beni urbani.</p>
<p>Ancora: nella partecipazione il potere eletto cede parte di
sovranità, ma chi partecipa deve di conseguenza assumersi parte di
responsabilità.</p>
<p>Si instaura così una dialettica fra rappresentanti-eletti e
rappresentati-elettori, che può svolgersi a vari livelli.</p>
<p>Uno di questi livelli è la consultazione, termine che non obbliga le
istituzioni consultatrici a tenere in considerazione le opinioni dei
cittadini consultati. Opinioni che, peraltro, possono essere
neutralizzate facendo leva su discordanze e indeterminatezze dei
consultati: a volte le consultazioni servono a conferire una patina di
“democraticità” all’azione di chi ha chiamato i consultati.</p>
<p>È quanto hanno sperimentato le associazioni di volontariato ai tavoli
di consultazione per la elaborazione dei Piani Sociali di Zona, almeno
in un Distretto della Tuscia. (5)</p>
<p>Un livello più alto è la partnership, basata su un patto:
l’istituzione si impegna a elaborare decisioni in collaborazione con la
cittadinanza e a condividere le responsabilità del processo di
pianificazione e decisione. È quello che nello slang del volontario si
chiama Amministrazione Condivisa (6).</p>
<p>Sembrerebbe, quindi, che le associazioni di volontariato abbiano la
capacità di “alzare i livelli di democraticità” e di partecipazione (3)
anche se, di per sé, “la presenza di associazioni è un indicatore molto
generico di democraticità” (ivi).</p>
<p>Occorre infatti tenere presenti alcune variabili, come: l’adesione
dei soci alla vita dell’associazione; la democraticità e le forme di
governo interne; l’esistenza e la qualità delle relazioni tra le varie
associazioni; l’autonomia delle associazioni da entità esterne
(sindacati, partiti, associazioni di categoria - vedi 6); la
competenza.</p>
<p>Queste variabili determinano la qualità della partecipazione almeno
nel senso dell’Amministrazione Condivisa.</p>
<p>Problema risolto? No! Il problema è complesso: ho cercato solo di
evidenziarne alcune complessità e indicare elementi per affrontare tali
complessità. Purtroppo, di fronte ad un problema complesso esiste sempre
una soluzione semplice e attraente ma sbagliata: la soluzione di
populisti e di tutti coloro che pensano senza studiare.</p>
<p>Se la natura del problema è la complessità, se esso nasce dalla
complessità delle situazioni, semplificarlo significa snaturarlo,
banalizzarlo, costringerlo dentro una soluzione precostituita e quindi
ideologica. La complessità va studiata e trattata per quello che è:
complessità. Le soluzioni facili, banali, precostituite servono
piuttosto a sorreggere momentanee fortune elettorali.</p>
<p>Raimondo Raimondi</p>
<ol type="1">
<li><p>Lo Presti, in Democrazia intelligente, Città Nuova</p></li>
<li><p>D. Ropelato, in Democrazia intelligente, Città Nuova</p></li>
<li><p>L. Fazi, in Democrazia intelligente, Città Nuova</p></li>
<li><p><a href="https://volontariatolazio.it/wp-content/uploads/2024/01/FuturoProssimo_InstantBook_MicheleSorice.pdf">https://volontariatolazio.it/wp-content/uploads/2024/01/FuturoProssimo_InstantBook_MicheleSorice.pdf</a></p></li>
<li><p><a href="https://www.retisolidali.it/piano-sociale-di-zona-si-puo-fare-di-piu-raimondi/">https://www.retisolidali.it/piano-sociale-di-zona-si-puo-fare-di-piu-raimondi/</a></p></li>
</ol>
<p><a href="https://www.sostaeripresa.it/sito/attualita/piani-sociali-di-zona-tra-rottura-e-cultura/">https://www.sostaeripresa.it/sito/attualita/piani-sociali-di-zona-tra-rottura-e-cultura/</a></p>
<ol start="6" type="1">
<li><p><a href="https://www.normattiva.it/uri-res/N2Ls?urn:nir:stato:decreto.legislativo:2017-07-03;117~art82!vig">https://www.normattiva.it/uri-res/N2Ls?urn:nir:stato:decreto.legislativo:2017-07-03;117~art82!vig</a></p></li>
</ol>
<blockquote>
<p><a href="https://www.cantiereterzosettore.it/la-sentenza-131-2020-della-corte-costituzionale/">https://www.cantiereterzosettore.it/la-sentenza-131-2020-della-corte-costituzionale/</a></p>
</blockquote>
