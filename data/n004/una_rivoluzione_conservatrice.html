<!--
TITOLO
Una rivoluzione radicalmente
conservatrice
SOTTOTITOLO
La seconda amministrazione Trump ha reso evidente la fine della
globalizzazione a direzione Usa, ma non del neoliberismo come progetto
ideologico.
AUTORE
Vincenzo Orsomarso
DATA
19-05-2025
ARTICOLO
-->

<h3>Una rivoluzione radicalmente
conservatrice</h3>
<p>La seconda amministrazione Trump ha reso evidente la fine della
globalizzazione a direzione Usa, ma non del neoliberismo come progetto
ideologico di ricostruzione della società, fondato su una logica
mercantilista intrecciata ad un darwinismo sociale che va assumendo la
veste del suprematismo.</p>
<p>Negli “ultimi cinquant’anni - ha scritto Marco D’Eramo - è stata
portata a termine una gigantesca rivoluzione dei ricchi contro i poveri,
dei padroni contro i sudditi”, che ha avuto come centro propulsore gli
Stati Uniti.</p>
<p>Una “rivoluzione invisibile”, “una guerra ideologica totale” di cui i
“dominati” non hanno avuto percezione e la “sinistra occidentale” non ne
ha colto la portata, anzi ha fatto propri i principi ideologici di fondo
dell’offensiva conservatrice<a class="footnote-ref" href="#fn1" id="fnref1" role="doc-noteref"><sup>1</sup></a>. Il cui obiettivo era
quello di ripristinare i vecchi rapporti di potere messi in discussione
dalla diffusa e dilagante contestazione degli anni sessanta e
settanta</p>
<p>Il neoliberismo diventa lotta culturale che muove dalla elaborazione
di “concetti astratti e teorie” alla loro trasformazione in forme più
pratiche e maneggevoli, quindi in materiale da tradurre in proposte e
iniziative politiche.</p>
<p>Le fondazioni negli Usa sono diventate gli strumenti dell’offensiva
conservatrice, hanno assunto la forma di un “apparato ideologico” di
tipo nuovo situato a monte degli apparati ideologici più recenti (mass
media, radio, tv e network) e tradizionali (scuole, chiese, esercito
ecc.). Tutti da occupare e colonizzare in ragione della lotta per la
“liberazione” dagli ostacoli sociali e giuridici che limitano la libertà
economica.</p>
<p>Al neoliberalismo, sperimentato sul terreno economico nel Cile di
Pinochet, non corrisponde il liberalismo politico. Il neoliberalismo si
propone come l’ “ordine naturale” a cui devono conformarsi gli uomini e
le istituzioni.</p>
<p>Lo Stato pertanto viene risagomato perché sia funzionale al sistema -
impresa, perché estenda a tutti i settori della società e a se stesso il
modello dell’impresa capitalistica e della contabilità aziendale. È
l’intera struttura istituzionale che, espellendo da sé ogni valore e
funzione sociale, è chiamata ad operare per la massimizzazione del
profitto privato.</p>
<p>Nell’impegno assunto dallo Stato per la creazione di un ambiente
favorevole all’incremento delle capacità competitive delle imprese
rientra, precisa Chritian Laval<a class="footnote-ref" href="#fn2" id="fnref2" role="doc-noteref"><sup>2</sup></a>, la “riforma” del
sistema dell’istruzione e della formazione.</p>
<p>Gli individui tutti devono essere educati a considerarsi imprenditori
di se stessi, indipendentemente dall’effettiva collocazione nell’ambito
dei rapporti di produzione. L’individuo è proprietario del proprio
capitale umano, da valorizzare misurando atti e relazioni interpersonali
secondo il criterio di costo-beneficio.</p>
<p>È necessario educare in modo permanente e capillare alla più radicale
competizione, che deve interessare, in ambito istituzionale, gli
individui fin dalla scuola dell’infanzia. Anche a tale scopo
l’istruzione pubblica, come luogo di cooperazione e ricerca, va
smantellata e privatizzata. D’altronde tutta l’offensiva neoliberista di
questi ultimi cinquant’anni negli Usa, più recentemente in Europa, è
stata intrapresa per demolire “la nazionalizzazione dell’industria
scolastica”, come dichiarava Milton Friedmam.</p>
<p>L’economicismo che pervade l’educazione va imponendo “un modello
educativo indotto dalle esigenze di mercato”, <em>“</em>un nuovo
apparato disciplinare” che prende “d’assalto le possibilità pedagogiche
di elaborare un pensiero critico”.</p>
<p>Si sono affermate, su iniziativa tanto di governi conservatori quanto
progressisti, pedagogie e obiettivi educativi intesi alla semplice
formazione al lavoro. L’istruzione secondaria e superiore “è sempre più
ostaggio di modelli di gestione mutuati dal mercato”, che sostengono
discipline e programmi in funzione solo della redditività economica del
sistema. Scuole e università tendono ad essere ridotte, e il fenomeno è
globale, a spazi di formazione professionale e di educazione alla
competitività. Luoghi in cui - è il caso degli Usa informa Giroux - gli
educatori sono sollecitati dall’ideologia suprematista ad interpretare
la bassa performance come conseguenza di un difetto genetico, spesso
dovuto a motivi di razza<a class="footnote-ref" href="#fn3" id="fnref3" role="doc-noteref"><sup>3</sup></a>.</p>
<p>Venendo al nostro paese, da suprematismo culturale non sono esenti le
<em>Nuove Indicazioni 2025</em> per la scuola dell’infanzia e per il
primo ciclo di istruzione. Nel testo l’insegnamento della Storia assume
un impianto dichiaratamente eurocentrico, che propone gerarchie
culturali e rimandi elogiativi al passato coloniale. Con buona pace del
decennale dibattito storiografico sulle contaminazioni culturali e
religiose, sulla necessità di leggere le singole vicende nazionali
all’interno di una più ampia storia globale che tenga conto degli scambi
e delle reciproche influenze tra le diverse aree del globo.</p>
<p>Quanto finora sommariamente esposto, insieme ai tagli alla spesa per
la scuola pubblica, rende evidente le ragioni dell’impoverimento della
qualità dell’istruzione e della riduzione degli insegnanti a tecnici
sempre meno qualificati. In più, spiega l’esclusione dei soggetti più
svantaggiati e la privatizzazione delle istituzioni educative sostenuta
con risorse collettive.</p>
<p>Ciò che si cerca di stabilire è il dominio di un economicismo alla
cui affermazione contribuisce la diffusione di un linguaggio che,
intessuto di termini di carattere economico-aziendale, è veicolo di
interiorizzazione di una concezione delle relazioni sociali rispondente
al rapporto ottimale tra investimenti e profitti, tra costi e benefici.
Quanto non rientra nell’ordine utilitaristico è spreco, è prodotto e
socialità superflua. Da qui la valorizzazione delle capacità e dei
saperi le cui potenzialità strumentali sono manifeste e l’esclusione
delle conoscenze e delle esperienze che non rivestono un immediato
valore mercantile, eppure essenziali perché si affermi la libertà e
l’autonomia degli individui. Perché non si scada in quel “conformismo
meccanico” che è premessa a involuzioni autoritarie consensuali.</p>
<p>Vincenzo Orsomarso</p>
<aside class="footnotes footnotes-end-of-document" id="footnotes" role="doc-endnotes">
<hr/>
<ol>
<li id="fn1"><p>Cfr., M. D’Eramo, <em>Dominio. La guerra invisibile dei
potenti contro i sudditi,</em> Milano, Feltrinelli, 2024<sup>3</sup>,
pp. 10-11<a class="footnote-back" href="#fnref1" role="doc-backlink">↩︎</a></p></li>
<li id="fn2"><p>Cfr., C. Laval<em>,</em> F. Vergne, P. Clément e G.
Dreux, <em>La nuova scuola capitalista,</em> Napoli, Suor Orsola
Benincasa, 2024, pp. 49-50<a class="footnote-back" href="#fnref2" role="doc-backlink">↩︎</a></p></li>
<li id="fn3"><p>Cfr. H.A. Giroux, <em>Pedagogia critica,</em> Roma,
Anicia, 2023, pp. 79-80<a class="footnote-back" href="#fnref3" role="doc-backlink">↩︎</a></p></li>
</ol>
</aside>
