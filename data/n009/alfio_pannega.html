<!--
TITOLO
E’ novembre e penso a Alfio Pannega, poeta della semplicità vera
SOTTOTITOLO
Nell’immaginario collettivo il mese di novembre ci ricorda i nostri
defunti. Mi permetto di riportare alla memoria un personaggio mitico
delle nostre strade deceduto il 30 Aprile del 2010. Lo incontravamo con
il suo carrettino pieno di cartone da riciclare. Certe persone non si
riciclano, sono musica senza tempo.
AUTORE
Don Gianni Carparelli
DATA
20-11-2025
ARTICOLO
-->

<h3>E’ novembre e penso a Alfio Pannega, poeta della semplicità vera</h3>
<p><strong>Ci sarà una lapide sulla facciata della casa di Alfio a Porta
Faul (Viterbo). Il testo, frutto di una scrittura collettiva (mi ricorda
la scuola di Don Milani e di alcune esperienze che ho avuto modo di fare
in una scuola di Toronto-Canada) dice: “<em>In questa casa visse Alfio
Pannega, figlio di Caterina poeta antifascista innamorato della natura e
della umanità, della bellezza e della libertà sempre lottò per la
dignità di tutte le persone e in difesa di tutte le
vite</em>”.</strong></p>
<p><strong>Aggiungo per evitare reazioni emotive e ideologiche che
chiunque coltiva questi valori è logicamente contrario a ogni arroganza,
emarginazione e violenza. Questa correttezza e finezza non porta
bandiere, non proclama: “Dio, Patria e Famiglia” senza poi approfondirne
il senso nella storia che sempre cammina verso il futuro. Perché “Dio”
non è una immagine attaccata alle pareti o una collanina al collo né un
rosario sventolato tra le dita, ma una vita da vivere; “Patria” non è un
giardino malmesso difeso dalle acque e da un cappello di montagne, ma
una dimora per chi ci vuole vivere; “Famiglia” non è una chiacchierata
piacevole tra due dettagli anatomici, ma un dialogo di amore tra due
persone. Fantasia o futuro in lento cammino?</strong></p>
<p><strong>Delle poesie di Alfio cito quella sulla “Pace”: … <em>o Pace
quanto sei bella ma oggi non sei rispettata. Quando sarà quel giorno che
tutti i popoli vivranno in pace, allora sarà una grande festa”</em>. E
‘altra, “Preghiera”: “<em>O dio che guardi l’universo, e guidi le nostre
meni e i nostri cuori, fa che tutti si, vogliano bene. Cos’è la vita
senza l’armonia? Lo so che nella vita contrastata è tutto un quadro di
dolore. Finché non ci sarà la pace che è quello che più ci conviene,
cosa faremo al mondo poverelli? Se quella pace non sarà rispettata
saremo sempre miseri e meschini. Trionfi la giustizia! Chiudo i miei
versi con il cuore ed è questo che come poeta mi fa
onore</em>”.</strong></p>
<p><strong>Morire così non è chiudere la vita, ma spalancarla verso
orizzonti infiniti. Qui potrei commentare la “Messa da Requiem” che
Verdi compose nel 1874 per l’anniversario della morte di Alessandro
Manzoni, nella Chiesa di San Marco e diretta da lui stesso. Un monumento
di bellezza armonica di un grande che faticava a capire la fede, ma la
viveva pregandola nelle note come se fossero passi di vita.</strong></p>
<p><strong>Ma non posso non fare un accenno a una breve composizione di
Richard Strauss, <em>Morte e Trasfigurazione</em>, op. 20, del 18
novembre 1889. Dedicata all’amico Friedrich Rosch.</strong></p>
<p><strong>La composizione inizia con un largo e raffigura il malato
ormai prossimo alla morte. Segue un allegro agitato con la battaglia tra
la vita e la morte che non fa sconti a nessuno.</strong></p>
<p><strong>Poi un meno mosso dove viene musicalmente rappresentata la
vita del morente che passa davanti agli occhi del malato. Alla fine un
moderato gentile che riprende il motivo “leit motiv” che guida la
composizione e introduce nella serenità e bellezza di una vita “…
Altra”, trasfigurata “dalla infinita grandezza del cielo”. “Tod und
Verklärung” nel suo originale in tedesco. Quando la ascoltai a Toronto
diretta dal maestro Muti, me ne innamorai. Anche io vorrei chiudere i
miei giorni lasciando aperte le finestre della fantasia, della fede e
della speranza, per chi volesse affacciarsi e vedere. E se non sarà
così, spero che qualcuno mi possa perdonare e magari fare di meglio. La
storia e la civiltà, anche quella cristiana, la si costruisce insieme.
Da soli rischiamo di essere rami secchi</strong></p>
<p>Don Gianni Carparelli</p>
