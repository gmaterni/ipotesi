<!--
TITOLO
Come La Ai Puo’ SalvareLa Didattica (E Noi Con Lei)
SOTTOTITOLO
.
AUTORE
Valerio Ferri
DATA
10-04-2025
ARTICOLO
-->

<h3>COME LA AI PUO’ SALVARE LA DIDATTICA (E NOI CON
LEI)</h3>
<p>Partiamo dalla premessa, storia ormai di qualche settimana fa. Una
mamma avrebbe rivelato che il figlio ha chiesto a ChatGPT di scrivere un
tema sul secondo capitolo de I Promessi Sposi di Manzoni, inserendo però
nel tema gli errori che farebbe un quattordicenne. Sconcerto del Prof.
Schettini (il noto fisico influencer): “Salviamo il pensiero critico!”,
“Un tempo avevamo solo i libri, i professori e il nostro cervello”,
“Dovete voi essere smart, non ChatGPT”, “Priveranno i nostri ragazzi del
ragionamento e delle capacità di problem solving”.</p>
<p>Iniziamo dal fondo e proviamo a valutare le capacità di problem
solving e di ragionamento di questo ragazzo. Come giudichereste oggi un
contadino che per la prima volta ha ritenuto preferibile utilizzare
l’aratro per massimizzare il suo raccolto e minimizzare lo sforzo?
Direste che ha imbrogliato e che senza quello strumento non avrebbe
muscoli, fiato e metodo per lavorare la terra?</p>
<p>Andiamo oltre. Se non avesse avuto l’ardire di <em>barare</em>,
rinunciando a perfezionare l’uso di quello strumento, quanto sarebbero
progredite nel tempo l’economia, il benessere e la ricchezza, che hanno
portato poi allo sviluppo di ulteriori tecnologie, tra le quali la
stampa a caratteri mobili che ha moltiplicato i libri e contribuito a
una formazione più accessibile per i docenti? Direste oggi che abbiamo
perso la capacità di copiare i testi a mano?</p>
<p>E’ sconcertante sì, non l’indolente scaltrezza di uno studente troppo
pigro, bensì la nostra cecità nel comprendere, ridefinire e rafforzare
l’approccio di questo ragazzo nel superare un ostacolo con un brillante
ragionamento (per quanto <em>furbo</em>), declassando tout court la
macchina al ruolo di compagno secchione dal quale copiare senza ritegno.
Prof. Schettini, quoque tu!, il grande innovatore, riuscito nell’impresa
quantomeno di avvicinare e rendere più congeniale una materia complessa
come la fisica a una vasta fetta di adulti e ragazzi – compreso il
sottoscritto, con un metodo tutt’altro che tradizionale, fondato su
coinvolgimento emotivo e divertenti fatti concreti.</p>
<p>Ricordo bene l’episodio quasi casuale che la fece innamorare della
fisica. Non tutti i ragazzi hanno avuto questa fortuna. Per scatenare
quel desiderio che ci porta a generare dei frutti - oggi così assente
dalla generazione Z in poi - occorre suscitare curiosità e generare una
scintilla, partendo da qualcosa che faccia parte di noi stessi nel
profondo, e susciti una forte emozione. Solo così si può immaginare di
afferrare un filo che leghi il tutto e appassionarci alla
conoscenza.</p>
<p>“ChatGPT, prova a rendere più coinvolgente e immersivo lo studio
dell’Iliade, suggeriscimi qualche videogioco, un pezzo rock, o una serie
televisiva adatta ad un adolescente, che trattino in particolare
dell’invenzione del cavallo di Troia, per favore.” C’è chi sostiene che
tra qualche anno si ricorderà del nostro <em>tono</em>, dunque nel
dubbio, siamo prudenti e gentili; anche con le macchine. Ha mai pensato
che uno studente con una banale domanda come questa potrebbe chiedere e
ricevere supporto all’istante, accedendo a una quantità enorme di
spunti, idee e contenuti, in linea con una delle sue passioni e
soprattutto con il suo <em>mondo</em>? Non ritiene più importante e
stimolante per un professore cercare di interpretare anche il ruolo di
mediatore e facilitatore di questo straordinario processo?</p>
<p><em>Garbage In Garbage Out -</em> per citare una fortuna espressione
amata da informatici ed esperti di comunicazione: se poniamo quesiti
pessimi alla macchina o non ci sforziamo di fare richieste sensate, essa
non produrrà altro che inesattezze, se non immondizia<em>.</em> L’IA può
imparare a <em>simulare</em> un pensiero critico e a proporre visioni
alternative, ma non sarà mai davvero “critica” come un essere umano,
almeno</p>
<p>finché non avrà coscienza, intenzionalità e autonomia morale. C’è
ancora quindi un tremendo bisogno, di essere smart, di ragionare in
maniera critica, per collaborare con un’intelligenza che sì, lo fa, però
in maniera acritica, che ha allucinazioni, che è imperfetta nella sua
oggettiva perfezione; perché incapace di accedere alle più piccole
sfumature e storture che rendono autentico un adolescente.</p>
<p>Si potrebbe dire in modo dozzinale, che se non siamo in grado di
porre le giuste domande non otterremo delle buone risposte. E in un
mondo inondato da informazioni irrilevanti, la chiarezza è potere. Mai
prima d’ora l’arte di porre le giuste domande è stata così cruciale.
Perché allora non provare a immaginare un paradigma evolutivo rispetto
al tradizionale modello dell’apprendimento e della scuola
nozionecentrica che fatica a catturare l’attenzione di molti studenti?
Ai fini didattici possiamo davvero continuare ad ignorare che rispetto a
pochi lustri orsono abbiamo accesso a una quantità di informazione e di
feedback inimmaginabile, a portata non più di click, ma quasi di
<em>pensiero</em>? Mi chiedo perché non iniziare ad ammodernare prove di
verifica obsolete, aiutare anche i docenti a migliorare la propria
didattica tramite l’acquisizione di una maggiore dimestichezza con
questi strumenti, e spostare il focus dall’efficacia delle risposte,
all’importanza capitale delle domande, anche nel valutare i nostri
studenti.</p>
<p>Evitiamo di banalizzare, di ricorrere all’ostracismo verso qualcosa
che ci terrorizza, ma che andrebbe innanzitutto conosciuto e governato.
Ogni tecnologia ha un prezzo, dà qualcosa, ma toglie qualcos’altro.
L’unico modo per difendersi non è evitarla, ma conoscerla profondamente
e criticarla con lucidità. Parliamo sì, anche dei terribili rischi che
una tecnologia così potente porta inevitabilmente con sé, del
trattamento dei nostri dati più sensibili, di digital gap, e della
concentrazione di potere e risorse in mano a un pugno di organizzazioni
che ne guidano lo sviluppo. Non commettiamo però l’errore di proibire,
censurare, chiuderci per l’ennesima volta, ripetendo l’imperdonabile
errore commesso con l’educazione alla sessualità e all’affettività, di
cui oggi paghiamo amaramente le conseguenze. Non voltiamoci dall’altra
parte, ma impariamo a guidare e sfruttare per una volta il cambiamento,
invece di subirlo.</p>
<p>La vera sfida non è eliminare la tecnologia, ma imparare a
utilizzarla in modo che completi e arricchisca le nostre capacità
cognitive. Il nostro cervello, il nostro corpo e la nostra essenza sono
già unite sin dagli albori con macchine e strumenti artificiali che
<em>fanno qualcosa per noi</em>. La fusione con esse è un fenomeno nel
quale siamo immersi da quando l’uomo ha acquisito la capacità di
inventare, creare strumenti, concetti e linguaggi che andavano oltre la
pura sopravvivenza immediata, ricorrendo a quella <em>téchne,</em> cioè
la capacità di manipolare la materia con intelligenza, che è proprio
alla radice del concetto di tecnologia e della trasformazione nucleare
della nostra essenza. Parafrasando Heidegger, la tecnica non è mai solo
un mezzo; è un modo di svelare.</p>
<p>Prof. Schettin, la prego, si sforzi di riformulare al netto di queste
riflessioni cosa direbbe a quel ragazzo e al professore legittimato a
valutarlo, invece di bastonarlo. Diamogli una pacca sulla spalla, con un
velato sorriso sornione, e sproniamolo ad andare oltre un mero esercizio
di furbizia, a porsi e porre dei quesiti ulteriori che lo facciano
riflettere, magari perché valga davvero la pena leggere I Promessi
Sposi, e cosa quel secondo capitolo possa dire, oggi, al suo percorso di
vita. Che aggiunga qualcosa di suo, un piccolo dettaglio che ha toccato
le sue corde, o una riflessione intima fuori dagli schemi, che lo
stimoli a un’interazione mediata più incisiva. E aiutiamolo soprattutto
a individuare dei simboli, prima che sviluppi dei sintomi.</p>
<p><em>Valerio Ferri</em></p>
<p>Assegnista di Ricerca sull’IA applicata alla didattica – Uniroma2</p>
