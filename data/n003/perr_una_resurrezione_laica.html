<!--
TITOLO
Per Una Resurrezione Laica
SOTTOTITOLO
Nel periodo anche commercialmente conosciuto come Pasquale, credenti
non-credenti e miscredenti, siamo esposti alla parola: resurrezione. Mi
metto nei panni di chi non la legge con occhi di fede.
AUTORE
don GianniCcarparelli
DATA
Aprile 2025
ARTICOLO
-->

<p>Per Una Resurrezione Laica</p>
<p><strong>Mario Rigoni Stern,</strong> <strong>scrittore e militare
italiano, è ricordato soprattutto per il suo romanzo “<a href="https://www.amazon.it/sergente-nella-Mario-Rigoni-Stern/dp/886656446X/ref=sr_1_1?tag=libreriamo-21&amp;__mk_it_IT=ÅMÅŽÕÑ&amp;dchild=1&amp;keywords=sergente+sulla+neve&amp;qid=1589788423&amp;sr=8-1">Il
sergente nella neve</a>” (1953), considerata la più alta testimonianza
poetica della nostra memorialistica di guerra. E dato che siamo in una
“guerra diffusa e a pezzi” (Papa Francesco), con pezzi che si aggiungono
sempre di più, mi sono trovato a pensare a come poter risorgere
dall’assurdo che ci circonda e dove siamo immersi. Ma non vorrei
suggerire di metterci davanti a una statua sacra e di chiedere che tutto
finisca. Anche questo serve, ma in un'altra maniera. Non credo proprio
che i nostri governanti in</strong> Europa <strong>si mettano in
ginocchio prima di decidere cosa fare o non fare. Tanti lo fanno e li
aiuta ad andare avanti e a sperare, anche mentre le bombe distruggono la
loro vita. Se ci riesco vorrei riflettere da laico e non da credente
dentro un bagaglio religioso. Quando Paolo VI nel 1965 chiese allo
scultore Pericle Fazzini di preparare una opera d’arte per la sala Nervi
(poi sala Paolo VI) in Vaticano, si scambiarono alcune idee da, poi,
scrivere con il bronzo. Come “sperare in bronzo” un mondo che risorge
dalle macerie di una guerra atomica? Ed ecco davanti a noi quella
meraviglia di fede, di speranza, di civiltà tutta umana e divina in
fieri, quella opera di 700x2000x300 cm che viene offerta alla nostra
ammirazione entrando nella sala delle udienze. A riguardo Fazzini
scrisse: “<em>Il Cristo risorge da questo cratere apertosi dalla bomba
nucleare: una atroce esplosione, un vortice di violenza e di
energia</em>”. E qui la parola “Cristo” va letta come “una umanità nuova
che risorge dal male assoluto, nuova come i credenti (e io lo sono) la
vedono nel loro Cristo”. Questa umanità nuova non nasce all’improvviso o
tra le mani devote di chi recita orazioni, fermandosi al libretto delle
preghiere. Cercate di capirmi entrando nel mio cammino spirituale che
desidera poi esondare coinvolgendo la vita e la storia. Ovviamente
ognuno fa quello che può fare. Anche la generosità e bontà di chi non
può fare altro che pregare è di grande valore. Riflette e diffonde una
speranza. Ma chi può fare di più e ha le mani impastate di
responsabilità sociale non può fermarsi a dire: “Signore aiutaci,
mandaci la pace”. Ci capiamo, vero? Ed eccomi al nostro Mario Rigoni
Stern. Diciamo a noi stessi, credenti e non credenti, ai nostri figli e
nipoti, ai media e nelle scuole, nelle associazioni e nelle parrocchie,
nei parlamenti e nelle fabbriche delle armi…. diciamo: tutti possiamo
risorgere da una vita di morte a una vita piena di luce per tutti, ma
dobbiamo alzarci e andare:</strong></p>
<p><strong><em>“Leggete, studiate e lavorate,</em> <em>sempre con etica
e con passione.</em> <em>Ragionate con la vostra testa</em> <em>e
imparate a dire di no.</em> <em>Siate ribelli per giusta causa</em>
<em>e difendete la natura e i più deboli.</em> <em>Non siate
conformisti</em> <em>e non accodatevi al carro del vincitore. Siate
forti e siate liberi,</em> <em>altrimenti quando sarete vecchi e
deboli</em> <em>rimpiangerete le montagne che non avete salito</em>
<em>e le battaglie che non avete combattuto”.</em></strong></p>
<p>Don Gianni Carparelli</p>
