<!--
TITOLO
Primo, Secondo e Terzo Settore
SOTTOTITOLO
Il mondo del volontariato e i suoi interlocutori
AUTORE
Raimondo Raimondi
DATA
18-04-2025
ARTICOLO
-->
<h3>Primo, Secondo e Terzo Settore</h3>

<p>Una rapida ricerca su internet ci informa che il Primo Settore si
riferisce alla Pubblica Amministrazione e allo Stato; il Secondo Settore
riguarda il mercato e le imprese che operano con lo scopo di trarre un
profitto; il Terzo Settore si riferisce a enti privati che operano con
fini di solidarietà sociale e senza scopo di lucro.</p>
<p>Primo, Secondo e Terzo Settore. Ci ricorda la Rivoluzione Francese:
Primo, Secondo e Terzo Stato.</p>
<p>Analogia debole, ma vale la pena di ricordare che, recentemente (1),
la presidente di CSVnet (rete nazionale dei centri di servizio per il
volontariato) in un’intervista, affermava: “<em>Il volontariato non deve
avere paura né di fare proposte né di vivere anche un certo grado di
conflitto coi propri interlocutori. L’autonomia si gioca su questo
campo: saper anteporre sempre l’interesse generale a qualsiasi altro
interesse di parte e fare in modo che le istituzioni sappiano
riconoscere non solo il ruolo pratico, ma anche quello di advocacy del
volontariato</em>”.</p>
<p>Affermare che “il volontariato non deve avere paura”, è come dire:
ragazzi, siete cittadini non sudditi. C’è qualcuno che vi vuole zitti,
buoni, pronti a pedalare e a tappare buchi, ma voi avete le vostre
proposte e, se ci credete, per realizzarle dovete interagire alla pari
con i vostri interlocutori. Ma chi sono questi “interlocutori”?</p>
<p>Senz’altro, il Primo Settore, cioè le Pubbliche Amministrazioni,
principalmente quelle territoriali: Comuni, ASL, Scuole (2). Il rapporto
del Terzo Settore (il volontariato) con questo “interlocutore” è
principalmente consistito negli anni passati, ed ancora in larga parte
consiste, in finanziamento di progetti tramite bandi e in affidamento di
servizi. Una forma di rapporto che, nel tempo, ha reso e rende labile la
differenza tra volontariato e fornitore. Ma, soprattutto, non è una
forma di collaborazione alla pari fra i due Settori. È un tipo di
rapporto che rispecchia priorità stabilite dal Primo Settore (Pubbliche
Amministrazioni). Priorità non individuate assieme ai cittadini “singoli
od organizzati” e alle associazioni di volontariato, che costituiscono
il Terzo Settore. Priorità che non partono da una comune ricognizione e
valutazione dei bisogni del territorio per arrivare ad una condivisa
pianificazione ed esecuzione delle azioni. Insomma: priorità calate
dall’alto e a volte nell’ignoranza e valutazione dei reali bisogni.</p>
<p>Sicché, non ci si deve meravigliare se spesso il rapporto che il
Primo Settore cerca di avere con il Terzo Settore assume l’aspetto di
chiamate estemporanee e non pianificate a singoli volontari di singole
associazioni per tappare i buchi di annose situazioni “emergenziali”
note a tutti da decenni: è il cosiddetto “volontariato squillo”. Un
esempio di volontariato squillo: una volontaria impegnata da decenni
nell’insegnamento dell’italiano ai migranti, testimonia:
“<em>Un documento del MIUR del 2006 rilevava che passano dalle scuole le possibilità di costruire una società plurale e coesa, in cui gli stranieri non siano considerati ospiti in prova perenne ma
nuovi cittadini con diritti e doveri.
Queste parole sono largamente disattese.</em></p>
<p><em>Gli interventi che vengono richiesti ai volontari
sono di tipo compensatorio, non nascono
da riflessioni pedagogiche e didattiche di ampio respiro, sono piuttosto rivolte a risolvere di volta in volta problemi contingenti</em>”.</p>
<p>Il Codice del Terzo Settore del 2017 ha introdotto un registro nuovo,
e al Terzo Settore la Corte Costituzionale (sentenza 131/20) ha
riconosciuto una “specifica attitudine a partecipare, insieme alla
Pubblica Amministrazione (Primo Settore), alla realizzazione
dell’interesse generale (3).</p>
<p>L’invito, sopra richiamato, della presidente del CSV a “fare in modo
che le Istituzioni sappiano riconoscere non solo il ruolo pratico, ma
anche quello di advocacy del volontariato” è un incitamento a
rappresentare e difendere, come cittadini, in piena autonomia e dignità,
i bisogni dei cittadini di fronte a chi dovrebbe riconoscerli e
soddisfarli, ma è anche un segno che la lettera del Codice del Terzo
Settore non ha un’applicazione facile e scontata (la presidente del CSV
net usa il termine “conflitto”).</p>
<p>E veniamo ai rapporti del Terzo Settore con l’altro interlocutore, il
Secondo Settore cioè il mondo dell’impresa e del lavoro.</p>
<p>Qui il rapporto prende il nome di Volontariato d’Impresa (VI), cioè
un “progetto in cui l’impresa incoraggia, supporta o organizza la
partecipazione attiva e concreta del proprio personale alla vita della
comunità locale o a sostegno di organizzazioni non profit durante
l’orario di lavoro” (4).</p>
<p>Il VI, come si capisce, rappresenta un deciso cambiamento di
prospettiva rispetto a quando i rapporti tra imprese e volontariato
erano o di contrasto o episodici e opportunistici, invece che orientati
ad una partnership.</p>
<p>Il VI si è attuato maggiormente in campo ambientale (pulizia di
parchi o di ambienti urbani, raccolta di plastiche e rifiuti). Ma anche
nel sociale: dipendenti che trascorrono una giornata in una casa
famiglia o in un centro per anziani. O ancora nell’assistenza a persone
con disabilità, nella preparazione di pasti, nella raccolta di indumenti
per i senzatetto.</p>
<p>Un aspetto interessante del VI è il cosiddetto volontariato di
competenza, dove i lavoratori mettono in gioco le competenze gestionali
e organizzative, acquisite nel proprio percorso professionale e
aziendale, a favore di associazioni del Terzo Settore.</p>
<p>Alcuni dati sull’estensione del VI nel mondo: nelle aree
Asia-Pacifico e Nord America il 9,2% delle imprese lo ha adottato; a
Singapore il 15,1%; in Australia il 13,1%; Francia 10,7%; Irlanda 9,9%.
Italia: meno del 5%. In Italia appena il 5% delle aziende con almeno 50
dipendenti hanno offerto al proprio personale l’opportunità di VI.
Questo secondo un’indagine, realizzata tra dicembre 2022 e aprile 2023
da Unioncamere.</p>
<p>“Bisognerebbe fare molto di più”, riconosce Marco Bentivogli, ex
segretario generale FIM-Cisl, ricordando il protocollo d’intesa del 2017
tra Lamborghini, Emergency e le rappresentanze sindacali di FIM-Cisl e
Fiom-Cgil per la realizzazione di esperienze di lavoro volontario da
parte dei dipendenti della casa automobilistica. “Ci sono contratti
collettivi nazionali, come quello dei metalmeccanici, che riconoscono
queste attività, - continua Bentivogli - ma non siamo in una situazione
soddisfacente”.</p>
<p>Già, bisognerebbe e si potrebbe fare molto di più; il Terzo Settore e
il Secondo Settore sono chiamati a fare molto di più, a interagire molto
di più.</p>
<p>Per guadagnarci cosa? Vediamo:</p>
<ul>
<li><p>benefici riscontrati dalle imprese: motivazione del personale, in
particolare dei prossimi pensionati; migliori relazioni industriali;
migliore reputazione sociale; differenziazione dalla concorrenza. Tutte
cose difficilmente quantificabili ma che non possono sfuggire
all’attenzione dell’imprenditore.</p></li>
<li><p>benefici riscontrati dal Terzo Settore: promozione e diffusione
della mission; maggiori risorse umane per affrontare i problemi
sociali<strong>;</strong> acquisizione di volontari e di
competenze<strong>.</strong> Anche qui è difficile quantificare ma il
Responsabile dell’associazione di volontariato saprà fare la sua
riflessione.</p></li>
</ul>
<p>E nella Tuscia come siamo messi?</p>
<p>Probabilmente sono una ventina nella Provincia le cosiddette Società
Benefit, imprese con propensione al VI (circa 500 nel Lazio). Sarebbe
interessante avere dati sul numero e sulle tipologie delle imprese che
hanno iniziato, se lo hanno iniziato, un percorso di VI nella Provincia.
Esperienze che si potrebbero pubblicizzare ed estendere.</p>
<p>“Probabilmente”, “Sarebbe interessante”; “Si potrebbero estendere”:
tutte espressioni timide e coniugate al condizionale, rivelatrici del
fatto che nella nostra Provincia sul Volontariato d’Impresa siamo
avvolti nella nebbia e non si intravvede la via per una sua sistematica
e concreta attuazione. Ma forse qualcosa si sta muovendo: ultimamente ho
avuto notizia di due interessanti novità.</p>
<p>La prima: al recente congresso di un ETS di Viterbo è stata accolta
la proposta di fare in modo “che la CGIL inserisca il Volontariato di
Impresa nella contrattazione”.</p>
<p>La seconda: è stato siglato fra un’azienda e un Ente del Terzo
Settore (ETS), entrambi di Viterbo, un accordo per il distacco
temporaneo presso l’ETS di un dipendente dell’azienda, che presterà
attività in favore dell’ETS stesso.</p>
<p>Siamo agli inizi del VI nella nostra Provincia? Lo auspico: il Terzo
Settore (volontariato) e il Secondo Settore (imprese e sindacati)
possono individuare e percorrere la via verso il VI: converrebbe a
entrambi e alla società nel suo complesso.</p>
<ol type="1">
<li><p><a href="http://www.vita.it/it/article/2021/06/29/tommasini-il-volontariato-non-abbia-paura-del-conflitto/159834/">http://www.vita.it/it/article/2021/06/29/tommasini-il-volontariato-non-abbia-paura-del-conflitto/159834/</a></p></li>
<li><p>“La cittadinanza attiva: nascita e sviluppo di un'anomalia”.
Giovanni Moro - L'Italia e le sue Regioni (2015). <a href="https://www.treccani.it/enciclopedia/la-cittadinanza-attiva-nascita-e-sviluppo-di-un-anomalia_%28L%27Italia-e-le-sue-Regioni%29/">https://www.treccani.it/enciclopedia/la-cittadinanza-attiva-nascita-e-sviluppo-di-un-anomalia_%28L%27Italia-e-le-sue-Regioni%29/</a>)</p></li>
<li><p>Le attività di interesse generale sono quelle elencate dal Codice
del Terzo Settore (art. 5 Decreto legislativo 3 luglio 2017 n.117) che
le riconosce al volontariato ma non a partiti, sindacati, associazioni
di categoria</p></li>
<li><p><a href="https://www.sodalitas.it/fare/comunita-territorio-qualita-vita/volontariato-dimpresa">https://www.sodalitas.it/fare/comunita-territorio-qualita-vita/volontariato-dimpresa</a></p></li>
</ol>
