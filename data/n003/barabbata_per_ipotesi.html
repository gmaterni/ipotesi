<!--

    TITOLO
    barabbata
    SOTTOTITOLO
    barabbata
    AUTORE
    aa
    DATA
    aa
    ARTICOLO
    
-->

<p>La Barabbata di Marta</p>
<p>La cosiddetta Barabbata è una festa annuale che si svolge il 14 di
maggio a Marta, piccolo paese insediato sul lato meridionale del Lago di
Bolsena, terra di contadini e pescatori, in cui le tradizioni si sono
mantenute nel tempo, pure adeguandosi -inevitabilmente – alla modernità.
E’ una festa complessa e articolata, non descrivibile in poche battute,
anche perché è frutto di una sedimentazione storica stratificata
avvenuta in epoche diverse, quasi sicuramente proveniente dalle culture
precristiane. La festa, come hanno detto molti insigni studiosi che si
sono occupati di studiarla, (nella sua struttura, nelle sue funzioni,
nei suoi significati) qualsiasi festa, ha la funzione di rendere
visibile ciò che normalmente non lo è o lo è solo in parte. Rende palesi
legami e conflitti, riconcilia ciò che all’apparenza è irriconciliabile;
fa riconoscere gli altri nel sé e viceversa; crea un’esperienza
tendenzialmente totalizzante che spesso riesce ad essere fondativa per
un processo cognitivo di ampio respiro. La Barabbata è una sorta di
complesso e rutilante pellegrinaggio che i martani ogni anno fanno al
santuario della Madonna del Monte, situato su un colle non troppo
distante dal paese, luogo ad alta sacralità per tutti i martani. Il
lungo corteo che si forma sul lungolago a partire dalle 4 e mezza del
mattino e che va completandosi fin verso le 9 del mattino (la partenza è
alle 9.15), così come l’assieparsi di tantissime persone lungo il
percorso (sia spettatori interni al paese, sia spettatori occasionali
venuti da fuori), sono la testimonianza di una partecipazione molto alta
che si estrinseca anche in azioni performative coinvolgenti e molto
legate alla cultura locale. Innanzitutto va sottolineata la struttura
del corteo fatto di numerosi carri riccamente addobbati trasportati per
lo più a mano, a rappresentare quattro categorie di lavoratori
tradizionali, ovvero i casenghi, i bifolchi, i villani e i pescatori. I
casenghi, detti anche cavalieri, sono coloro che si occupavano della
gestione della casa dei signori, dei rifornimenti della legna, dei
trasporti dei beni mobili, delle occorrenze quotidiane e non. Per questo
avevano a che fare soprattutto con i cavalli di cui si prendevano cura
in prima persona. Essi costituiscono il gruppo che in maniera quasi
sontuosa, sfila a cavallo in apertura del corteo. I bifolchi erano
addetti propriamente ai buoi, all’allevamento ed alla cura del bestiame
bovino e quindi ai lavori della terra con esso effettuato; in questo
gruppo c’è anche una sorta di sottogruppo formato dai pecorai. Laddove
possibile gli animali sono presenti sui carri insieme agli uomini. I
villani invece sono i contadini in senso stretto, quelli che si occupano
della vite, dell’olivo, del grano e delle altre colture (anche qui ci
sono dei sottogruppi autonomi costituiti dai mietitori, i sementarelli,
le vanghe, i falciatori, e le fontane). In chiusura ci sono poi i
pescatori, considerati “gli ultimi arrivati” che, pur essendo
rappresentanti di un settore economico non certo trascurabile,
storicamente vengono ammessi ufficialmente nella festa e nelle sue
cerimonie solo nel 1608. Il che fa pensare ad una storica, probabile
appartenenza contadina della festa, ipotizzabile anche per la sua
stagionalità, con una tensione, insieme esplicita ed implicita a
proteggere il raccolto. Le feste e le cerimonie, religiose e non, del
periodo che abbraccia i mesi di fine inverno e inizio primavera sono da
sempre dedicate, in tutta Europa, a questa funzione protettiva. Il
raccolto è alle porte e questi mesi sono molto delicati per la sua
realizzazione finale, che agli estremi può portare abbondanza o
carestia, ricchezza o povertà. Detto in termini crudi: o la vita o la
morte. Il lungo corteo dunque, molto partecipato e vissuto si chiude
infine con la banda, le autorità cittadine civili e religiose e il
popolo dei fedeli. Il percorso è abbastanza breve, circa 2 km, ma è
quasi tutto in salita e quindi piuttosto faticoso, specialmente per gli
addetti al trasporto a mano dei carri, appesantiti dai grandi,
spettacolari addobbi. Arrivato al santuario, il corteo si scioglie e
all’interno viene celebrata una messa mentre all’esterno, su un prato
adiacente, vengono consumati diversi cibi offerti dai protagonisti,
spesso cucinati e mangiati sul posto. Al termine di queste cerimonie,
che vedono nel cibo – per l’anima e per il corpo, spirituale e materiale
– l’elemento centrale, avvengono le cosiddette “Passate”. I quattro
gruppi principali si radunano nel cortile del convento annesso alla
chiesa e a turno, rispettando l’ordine di sfilata, compiono ciascuno tre
giri entrando e uscendo, con una ritualità che prevede un passaggio
davanti all’altare su cui gridare a piena voce le frasi canoniche:
“Evviva Maria! Sia lodato il Santissimo Sacramento! Evviva la Madonna
Santissima del Monte! Evviva Gesù e Maria!” Mentre urlano al massimo le
loro invocazioni, depositano sopra l’altare e negli spazi adiacenti, le
loro offerte, ovvero i frutti e i prodotti più belli e più vistosi del
proprio lavoro, scelti con grande cura e spesso conservati con
particolari tecniche tradizionali per tutto l’anno o quasi.</p>
<p>Ma come nascono le Passate? Esse sono il frutto di controversie
intercorse nei primi anni del Settecento tra i Frati Minimi preposti
alla custodia del santuario e il vescovo della diocesi, card. Barbarigo.
I tre giri che i partecipanti al corteo compiono entrando in chiesa con
animali e attrezzi da lavoro e attraversando l'area del presbiterio
furono organizzati per provocazione, nel 1704, per disobbedire e quasi
per dissacrare volontariamente la festa con processioni e cortei
proibiti dall'editto vescovile dell'anno precedente, con grida e
invasione degli spazi. Pare che ci fossero in ballo questioni annose e
malumori legati alla proprietà di alcuni terreni.<br />
Nei decenni successivi le Passate furono proibite dall'autorità
ecclesiastica e poi riammesse con un’alternanza periodica, che si
stabilizzò, pare, con qualche compromesso reciproco solo dal 1775. Il
nome della festa, Barabbata, legato ad un personaggio non certo positivo
e usato comunemente, non è gradito alla maggior parte dei martani che
invece adottano il termine Festa della Madonna del Monte o Festa delle
Passate. In questa diversità terminologica si intravede, in filigrana,
il perpetuarsi di conflitti storici tra fazioni e gruppi, di cui la
Festa è quasi sempre portatrice e rivelatrice.</p>
<p>Marcello Arduini</p>
