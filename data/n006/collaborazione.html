<!--
TITOLO
“Collaborazione”
SOTTOTITOLO
Uno spettro da addomesticare
AUTORE
Raimondo Raimondi
DATA
26-06-2025
ARTICOLO
-->

<h3>Collaborazione</h3>
<p>Uno spettro si aggira tra Pubblica Amministrazione (PA) e Terzo
Settore (TS; volontariato): lo spettro della collaborazione. La
collaborazione è ormai riconosciuta come potenza da tutte quelle potenze
che la inseguono, a volte la fuggono, ma non la intendono allo stesso
modo.</p>
<p>Per addomesticare lo spettro, occorre almeno intenderlo allo stesso
modo.</p>
<p>Ci provo, partendo da una sua definizione (1).</p>
<p>“La collaborazione può essere intesa come un <u>processo</u> che:</p>
<ul>
<li><p>coinvolge <u>due o più attori</u> formalmente
<u>indipendenti</u></p></li>
<li><p>pende forma a un livello multiplo tra attori che rappresentano
enti diversi, che formano durante l’attività collaborativa un <u>gruppo
temporaneo</u> e che operano in un contesto più ampio che influenza le
loro relazioni e da esse può essere influenzato</p></li>
<li><p><u>vede un interesse comune nell’affrontare determinati
problemi</u></p></li>
<li><p>implica l’individuazione di <u>obiettivi condivisi</u></p></li>
<li><p>necessita lo sviluppo di <u>fiducia, comunicazione</u> e un clima
di <u>reciproco rispetto</u> e accettazione”.</p></li>
</ul>
<p>Questa definizione dà elementi di riflessione. Ne riprendo alcuni (li
ho sottolineati).</p>
<p>Cominciamo con “processo”. La parola significa avanzamento,
progresso. Indica una cosa che si muove, che procede un passo dopo
l’altro.</p>
<p>È differente da “prodotto”: cosa compiuta, risultato terminale o
intermedio del processo. Il prodotto quasi mai ti coinvolge: o lo prendi
e lo usi o lo rifiuti e lo critichi. Il processo è diverso, se partecipi
al processo ci devi mettere la faccia. Insomma, partecipare al processo
implica responsabilità, cosa che non è implicita e necessaria nell’uso
del prodotto in sé.</p>
<p>Al processo partecipano due o più attori: quindi non si tratta di un
avanzare o un progredire da soli, ma con almeno un atro “attore”.</p>
<p>Questi attori, inoltre, devono essere “indipendenti”, cioè non
soggetti o subordinati ad uno o più fra gli attori del gruppo.
L’indipendenza non è una bazzecola. A volte viene invocata dai
subalterni a chi sta in alto affinché la conceda, ma così rischia di
essere revocata dal concedente a suo piacimento e buonanotte
indipendenza. Piuttosto essa è una conquista, e come tutte le conquiste
si ottiene a caro prezzo, va rafforzata e per mantenerla richiede
autonomia economica.</p>
<p>Senza scomodare la storia, se un Ente del TS, Dio ce ne scampi,
avesse la sede ospite senza contratto di qualcuno, non sarebbe
indipendente da quel qualcuno. Insomma, se qualcuno ti può mettere alla
porta in un batter d’occhio, Dio ce ne scampi, che indipendenza hai (2)?
Se poi quel qualcuno è uno col quale devi collaborare, la collaborazione
può diventare facilmente un asservimento.</p>
<p>Con l’indipendenza, carattere essenziale della collaborazione,
tocchiamo un punto sensibile. Tanto più in quanto, gli “attori
indipendenti” devono formare un “gruppo” mosso da un “interesse comune”,
cioè da un interesse sentito da tutti gli attori del gruppo, se non allo
stesso modo almeno allo stesso livello di importanza.</p>
<p>Capita, a volte, che nel gruppo scorrazzino free riders, opportunisti
al galoppo pro domo loro. Vanno sorvegliati. La cosa è necessaria se gli
attori del gruppo vogliono affrontare problemi determinati, individuati
di comune accordo, al fine di raggiungere obiettivi che, sempre di
comune accordo, siano stati condivisi e vengano perseguiti in libertà e
indipendenza.</p>
<p>Arriviamo all’ultimo punto della definizione: è necessario “lo
sviluppo di fiducia, comunicazione e un clima di reciproco rispetto e
accettazione”</p>
<p>Si parla di “sviluppo” in quanto la “fiducia” non è a priori ma tutti
gli attori del gruppo se la devono guadagnare e la devono dare agli
altri. Questo è un punto cruciale: se sto nel gruppo per farmi gli
affarucci miei, non sviluppo “fiducia” e prima o poi la gente capisce, e
questo perché, come dice Totò, “ccà nisciuno è fesso”. La fiducia è il
collante del gruppo, senza fiducia il gruppo si sfascia e addio
collaborazione.</p>
<p>Infine, l’elemento a mio avviso più importante: reciproco
rispetto.</p>
<p>Non è questione di galateo ma di un prerequisito necessario della
collaborazione: ogni attore del gruppo deve riconoscere pari dignità
agli altri. Reciproco rispetto e pari dignità vanno a braccetto. Anche
qui, occorre sottolinearlo, la pari dignità non è una concessione ma un
elemento da conquistare, mantenere e rafforzare. Soprattutto se la
devono conquistare gli attori del TS, evitando atteggiamenti
opportunistici e supini verso la PA.</p>
<p>È un aspetto culturalmente rilevante. Per farmi capire, rubo le
parole al prof. Arena (3): “aprirsi alla collaborazione è
particolarmente difficile da accettare per le PA, che hanno una
posizione strutturalmente sovraordinata rispetto ai soggetti privati e
che dunque incontrano notevoli resistenze culturali a riconoscere nei
cittadini dei potenziali alleati. Ma anche per i cittadini, da sempre in
Italia diffidenti e sospettosi nei confronti delle istituzioni, non è
facile dare fiducia alle PA e condividere con esse, nell’interesse
generale, tempo, competenze, idee, relazioni.”</p>
<p>Siamo così arrivati alla cultura. Da anni la collaborazione tra PA e
TS riposa (a volte dorme) su un consolidato corpo di sentenze, leggi,
linee guida, regolamenti: manca l’elemento culturale capace di metterlo
in pratica. In altre parole occorre che le persone del TS si sentano e
agiscano come cittadini e non come sudditi. Inoltre occorre che la PA
evolva da una postura verticale e concessoria nei confronti dei
cittadini e acquisisca una cultura che la porti non più solo a erogare
servizi predefiniti (cosa che comunque deve essere fatta) ma a diventare
un attore di coesione sociale, vicinanza, ascolto (4).</p>
<p>Tutto questo discorsetto era per evidenziare che la collaborazione
non è un processo facile, richiede molta attenzione e tenacia e che si
cominci a intenderla e praticarla allo stesso modo.</p>
<p>Se qualcosa si muove in tal senso, il merito è piuttosto del TS e dei
cittadini che della PA (5).</p>
<p>La strada è lunga.</p>
<p>(1) C. Borzaga, L. Fazi, A, Rosignoli. ERIKSON, 2023 <a href="https://www.erickson.it/it/guida-pratica-alla-coprogrammazione-e-coprogettazione">https://www.erickson.it/it/guida-pratica-alla-coprogrammazione-e-coprogettazione</a>
w</p>
<p>(2) Ho esperienza di casi del genere.</p>
<p>(3) G. Arena. LABSUS, 26/7/22</p>
<p>(4) Fare Assieme. E. Manzini. M. D’Alena. EGEA. 2024</p>
<p><a href="https://www.google.it/books/edition/Fare_assieme/LQgOEQAAQBAJ?hl=it&amp;gbpv=1&amp;printsec=frontcover">https://www.google.it/books/edition/Fare_assieme/LQgOEQAAQBAJ?hl=it&amp;gbpv=1&amp;printsec=frontcover</a></p>
<p>(5) <a href="https://www.newtuscia.it/2025/06/23/le-conclusioni-del-convegno-beni-comuni-e-urbani-cittadinanza-attiva-e-gestione-condivisa/">https://www.newtuscia.it/2025/06/23/le-conclusioni-del-convegno-beni-comuni-e-urbani-cittadinanza-attiva-e-gestione-condivisa/</a></p>
<p>Raimondo Raimondi</p>
