<!--
TITOLO
Ricordo del Dr. Claudio Fensore a un anno dalla sua
scomparsa
SOTTOTITOLO
Incontrare chi crede ma fuori dei banchi
AUTORE
don gianni carparelli
DATA
19-08 2025
ARTICOLO
-->

<h3>Incontrare chi crede ma fuori dei banchi</h3>
<p>Claudio e tanti amici non solo in Italia mi obbligano a rivedere la
mia fede. Ricordo alcuni nomi che a voi potrebbero dire poco, a me
invece molto: John, Claudio, Simon, Claire, Anthony… sono nomi di
persone che ho accompagnato verso l’ultima stazione, come il dr. Claudio
Fensore. Abbiamo studiato insieme alla moglie e ai figli/e come
ricordarlo per quello che era, non per le nostre fantasie devote, anche
generose, ma non vere. Lo so cosa alcuni pensano di me. Ma sono sereno,
perché cerco di vedere i cammini delle persone, non le etichette sociali
che seguono i movimenti dei media e dei preconcetti religiosi e non
della verità della gente. Abbiamo scelto letture che riflettessero
l’animo di Claudio: dai nativi americani, dai poeti Pessoa e Gibran, da
S. Agostino.</p>
<p>Poi ci sono state testimonianze di amici e di pazienti. Il nipote
Iacopo ha letto un testo di Margherita Hack che Claudio ammirava e
citava spesso. “La scienziata delle stelle”, non credente ma piena di
umanità e di attenzione alla bellezza del “creato”.</p>
<p>Nel suo libro intervista-dialogo con don Pierluigi di Piazza “Io
credo” (pag. 76-77) si entra in contatto con una donna eccezionale anche
spiritualmente. Non la si incontrava tra i banchi delle chiese, ma tra i
sentieri misteriosi della vita e della storia. Non credeva in Dio come
molti lo pensano, ma viveva il mistero ovunque esso fosse visibile.</p>
<p>Un po’ di musica poi ha colorato l’incontro: Handel, Mozart, Fauré,
Albinoni, Beethoven che piacevano molto a Claudio. La riflessione finale
riservata all’amico don Gianni con il quale aveva dialogato soprattutto
negli ultimi mesi della sua malattia.</p>
<p>Don Gianni ha cercato idealmente, di parlare con lui, nel silenzio e
nell’affetto grato anche per l’aiuto che aveva ricevuto da Claudio negli
anni 2000. Don Gianni, che su questo tema ha idee molto chiare, anche se
non sempre condivise dalle persone cosiddette “di chiesa” ha cercato di
aiutare i presenti a leggere e vedere la vita delle persone non solo a
catalogarle secondo, spesso, preconcetti catechistici e devoti, ma non
“autentici”.</p>
<p>Le persone sono molto di più che appartenere a una istituzione anche
secolare, ma molto umana e spesso impolverata di abitudini arrugginite.
Claudio non entrava nelle chiese, ma il suo studio era affollato di
sofferenza che aveva necessità di essere ascoltata prima ancora di
essere inserita in una lista del DSM-5 (Diagnostic and Statistical
Manual of mental disorders-5).</p>
<p>La moglie era la sua guida. In una poesia per il 60 anniversario le
scrisse: “… <em>quanto sono fortunato a condividere la vita con la donna
più grandiosa che io abbia mai incontrata… mi rendi migliore… sei la
ragione della mia esistenza…</em>”. Ed era anche insieme alla famiglia
che la porta della sua casa era spalancata. Lo sanno coloro che vi sono
entrati trovando una casa-home ad attenderli.</p>
<p>Non serve domandare alla gente: siete credenti o no, andate a Messa o
no? Domandiamo, come diceva il card. Martini: “siete pensanti o non
pensati”? Aggiungo: siamo capaci di riflettere sulla vita delle persone
e poi inchinarci per lavare i piedi di chi fatica camminando per le
strade tortuose della esistenza? La vera preghiera non è solo nelle
orazioni anche se possono ricordarci la grandezza della vita e del
mistero nel quale nuotiamo.</p>
<p>La vera preghiera è in una vita che testimonia una presenza di
qualcosa di “Altro”. La preghiera vera è come un abbraccio tra la nostra
vita, la mia, e la vita che dovremmo donare e che ci viene donata.
Questo anche se la vita appare come una fiammella fatua. In Giappone,
dove vive il figlio di Claudio la chiamano: Hitodama. C’è e non c’è, ma
c’è.</p>
<p>Si è fatta menzione di questa tradizione-credenza giapponese perché
Filippo, il figlio, da anni lavora in quel meraviglioso paese. Alla fine
don Gianni ha letto il brano del giudizio secondo la narrazione di
Matteo 25. Per ricordare a tutti il vero senso di religione.</p>
<p>Dio, per chi crede, non è un esattore delle preghiere e devozioni. A
Dio interessa la nostra vita di dedizione e di servizio agli altri. E
questo lo si può fare ovunque noi viviamo e operiamo.</p>
<p>Chiesa non è quella nella quale entriamo la domenica. Chiesa è la
vita che costruiamo per servire e aiutare. L’ultimo pensiero don Gianni
lo ha espresso con una poesia tradizionale giapponese, l’Haikù, breve e
essenziale:</p>
<p>“<strong>Perfetti non siamo,</strong></p>
<p><strong>ma scaliamo le vette,</strong></p>
<p><strong>aiutando altri a salire</strong>”.</p>
<p>………………..</p>
<p>Non è la religione delle chiese e dei banchi a fare la differenza, ma
è la fede di una vita che cerca di salire le vette della vita, e non da
soli. Claudio non era mai solo. Uniamoci a lui.</p>
<p>don gianni carparelli</p>
