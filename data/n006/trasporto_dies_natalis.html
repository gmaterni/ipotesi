<!--
TITOLO
Trasporto di “Dies Natalis”
SOTTOTITOLO
L'attesa e il rinnovo della meraviglia per il secondo Trasporto
AUTORE
Stefano Stefanini
DATA
20-08-2025
ARTICOLO
-->

<h3>Trasporto di “Dies Natalis”</h3>
<p>La Città di Viterbo, i viterbesi e ci auguriamo i numerosi turisti
che assieperanno presso il percorso, torneranno la sera del 3 settembre
ad onorare la festività della santa patrona Rosa con le sensazioni del
trasporto di "Dies Natalis", la Macchina che sfilera' per il secondo
anno per le vie cittadine, scaturita dalla creatività di Raffaele
Ascenzi, vincitore del Concorso di Idee bandito nel 2024 dal Comune di
Viterbo, tra 17 concorrenti.</p>
<p>In quest'anno 2025, anno del Giubileo della Speranza, si è' deciso
opportunamente di esporre in anticipo, dal 9 luglio, giorno della
nascita di Santa Rosa, la macchina presso il sagrato della Chiesa di San
Sisto, quasi a voler estendere l'attesa di fedeli, cittadini e turisti
per l'evento della notte del 3 settembre.</p>
<p>Il cammino ascensionale alla santità della giovane Rosa viene
"illustrato" dal suo ideatore Raffaele Ascenzi e dal costruttore
Vincenzo Fiorillo su tre livelli, con l'illuminazione di oltre mille
luci, 49 statue, 24 pinnacoli, otto incensiere e....un angelo custode,
come descritto da Raffaele Ascenzi.</p>
<p>Per l'ideatore della nuova Macchina il "Dies Natalis", la nascita al
Cielo della giovane Rosa, materializza con forza una storia e propone a
tre livelli ascendenti il giorno in cui la Santa, per la Chiesa, ha
raggiunto la vita eterna. Il passaggio dalla vita terrena, nel giorno
della sua morte, alla rinascita tra gli angeli e i santi del
paradiso.</p>
<p>In questo percorso la Santa viene accompagnata da figure angeliche
che scendono alla base della struttura e vegliano il corpo adagiato su
una pietra, mentre intorno, come fatto terreno, compaiono figure che
piangono la prematura scomparsa della giovane Rosa viterbese, ma al
contempo gioiscono per la certezza della sua resurrezione.</p>
<p>Dies Natalis anche se volutamente ricondotta alle origini della
tradizione, cerca di svelare alcuni angoli della città. Un
parallelepipedo scavato con quattro scale che salgono a croce verso il
centro della macchina, con mosaici cosmateschi incisi sulle superfici
perimetrali, costituisce il solido basamento dove avviene la prima
scena.</p>
<p>La prima scena: il corpo di Rosa adagiato su una pietra squadrata e
priva di eccessivi ornamenti è posto al centro dello spazio e diventa la
vera anima della celebrazione, focalizzando tutte le attenzioni dei
fedeli riuniti in preghiera.</p>
<p>Le architetture della Macchina sono tutte rivolte verso la Santa, con
il compito di rievocare il primo trasporto voluto da Papa Alessandro IV
nel 1258. I viterbesi da quel giorno ogni anno percorrono gli stessi
sentimenti di venerazione e compiono lo stesso gesto di amore.</p>
<p>Gli elementi decorativi alla base come le stelle cuspidate o i
cubetti in serie sono presenti in vari palazzi del centro storico e
nello specifico sono ripresi dal loggiato di Palazzo Alessandri a San
Pellegrino.</p>
<p>Sul fronte anteriore sono posti i loghi in rilievo della città di
Viterbo, Sodalizio Facchini di Santa Rosa, UNESCO, GRAMAS e Giubileo
2025.</p>
<p>In questo primo stadio l'autore ha voluto accentuare il senso di
ascensione al cielo di Rosa, stabilendo un legame tra la figura alla
base senza vita e quella ormai protesa verso la vita ultraterrena dei
santi.</p>
<p>La seconda scena: Riproduce la Santa in estasi, avvolta dalla luce e
accompagnata in cielo da cinque angeli. Le otto guglie poggiano su
pilastri polistili e sono superate in altezza da pinnacoli ornati di
foglie protesi verso l'alto per accentuare il disegno verticale della
Macchina.</p>
<p>La terza scena: Il corpo e l'anima di Rosa sono pronti a parlare con
Dio e a proteggere la città nell'alto dei cieli. La statua inginocchiata
e sorretta in alto da due angeli abbracciati è posta, come in passato,
all'interno della Macchina. La cupola ha un foro apicale chiuso solo da
una fitta rete metallica che sostiene la croce in cima alla struttura e
consente alla luce di uscire verso l'alto.</p>
<p>Il trasporto della Macchina di Santa Rosa, oltre ad essere un
profondo evento d'ispirazione religiosa, come più volte ribadito dal
presidente del Sodalizio dei Facchini, Massimo Mecarini, appare come un
"sogno di Fede" vissuto collettivamente e così intensamente da destare
profonde emozioni uniche ed entusiastici giudizi da parte delle migliaia
di viterbesi e di ospiti dissemCon il secondo trasporto di"Dies Natalis"
l'evento della serata del 3 settembre coinvolge ancor di più
emotivamente, oltre che gli organizzatori, i Facchini in particolare, il
capo facchino Luigi Aspromonte, il presidente del Sodalizio dei
Facchini, Massimo Mecarini e tutti coloro che, animati da "un unico
sentimento", si sentiranno pienamente coinvolti nei gesti, nelle
emozioni e nella partecipazione interiore ed emotiva, che più di tutti
caratterizza Viterbo ed i suoi valori religiosi e civili di aggregante e
solidale cittadinanza.</p>
<p>Nei giorni di Festa della Città, con il trasporto di "Dies Natalis"
di Rosa, quale straordinario preludio di Bellezza e Spiritualità,
tenteremo di interpretare il "sentimento" del profondo legame di Viterbo
con la sua giovane Santa, servendoci delle pagine di poesia dedicate da
Cesare lacoponi alla fanciulla Rosa.</p>
<p>Viterbo, nella cerchia delle sue mura e con le sue oltre cento torri
merlate "ferrigna corte di peperino che ospitò 32 Papi e tre
Imperatori", anche oggi rappresenta la "conchiglia d'arte e d'amore" che
racchiude la perla della grande devozione alla "fulgida" Rosa, l'eroica
giovanetta, il serafico fiore, che forte della sua fragilità seppe
affrontare "eroica figlia del popolo" il tiranno Svevo e la via
dell'esilio, con le incomprensioni legate alla sua dedizione ai
bisognosi.</p>
<p>L'agile "guglia splendente" recata nuovamente dai Facchini, Cavalieri
di Rosa, tra le vie della città per il popolo viterbese costituirà
"momento di gaudio e d'apprensione" e nel "forestiero" evocherà
"sgomento, meraviglia e commozione".</p>
<p>Infatti lo stile conferito da Raffaele Ascenzi a "Dies Natalis"
richiama contenuti spirituali e linee estetiche ispirate alle
testimonianze artistiche di Viterbo, suscitando ammirazione per il suo,
che con un sapiente moto ascensionale, svetta tra le del cittadine, con
le sue forme che flettono, si incurvano attraverso gli archi, le cuspidi
e le guglie che si ergono leggeri come gli angeli raffigurati e acuti
verso l'alto, verso la statua di Rosa.</p>
<p>La fraternità delle suore Francescane Alcantarine così ha
sintetizzato l'esperienza della giovane Santa: Rosa con la sua vita
continua a parlarci, a interrogarci, a scuotere le coscienze... aperta
alla vita e capace di rendere positivo ciò che apparentemente agli occhi
dell'uomo sembra assenza di Dio.</p>
<p>Rosa non può trattenere per se' questo grande dono... va per le vie
di Viterbo ad "urlare" la grandezza di Dio... e aggiungiamo noi "ancora
oggi" attraverso la Fede testimoniata dalla Città nella sua
interezza.</p>
<p>Un pensiero particolare va ai Facchini di Santa Rosa con l'augurio di
essere sempre "d'un sentimento", nei giorni in cui si rinnova la gioiosa
fatica del trasporto e a tutti coloro che contribuiscono a vario titolo
all'Evento, per quanto di vero e genuino sanno offrire ogni anno, con la
sincera testimonianza dell'incomparabile legame di Fede, di
Testimonianza Fraterna e d'Arte che li lega, e ci lega,
indissolubilmente alla giovane Rosa.</p>
<p>Stefano Stefanini</p>
