<!--
TITOLO
La Giovinetta Rosa
SOTTOTITOLO
Da un libro sulla complessa storia della Viterbo medievale, uscito in
questi giorni, il sintetico profilo della Santa la cui vicenda illumina
ed esalta da secoli la religiosità dei Viterbesi.
AUTORE
Alfio Cortonesi
Angela Lanconelli
DATA
20-06-2025
ARTICOLO
-->

<h3>La giovinetta Rosa</h3>
<p> Negli anni a dir poco difficili di cui fin qui si è trattato [prima
metà del Duecento] si dipana a Viterbo, intrecciandosi con il complesso
susseguirsi degli eventi, la vicenda terrena della fanciulla Rosa
(1233-1251/1252), la devozione per la quale ha attraversato (e
attraversa) con larghissimo coinvolgimento e forte intensità la storia
cittadina fino ai giorni nostri. Secondo una definizione recentemente
data, Rosa “fu una laica penitente di orientamento francescano.
Visionaria e profetessa, zelante nel diffondere il nome e la passione di
Cristo per le strade della città …” (Rava); il suo apostolato, “basato
non sulla predicazione ma sulla recitazione pubblica di laudi in onore
di Cristo e della Vergine” (Vauchez), sembra non essersi manifestato
prima del giugno 1250, in prossimità ormai della morte. La davvero
esigua documentazione di cui si dispone in merito alla sua figura e
l’interesse per essa che ha accompagnato per secoli eruditi e
storiografi viterbesi (e non) hanno determinato a lungo un approccio
poco controllato, quando non del tutto fantasioso, alla materia (ne
rende conto la bibliografia relativa a questa sezione del volume).
Perché le cose prendessero risolutamente un’altra piega si è dovuto
attendere il libro pubblicato nel 1952 dal P. Giuseppe Abate, minore
conventuale, grazie al quale ha preso ad imporsi una metodologia
informata a quell’attento e rigoroso esame delle fonti indispensabile
per ogni seria ricerca storica. Si è giunti per questa via a sgomberare
il campo dalle innumerevoli leggende fiorite intorno alla figura della
Santa e dalle affermazioni inerenti alla sua breve vita prive di ogni
riscontro documentario, gratuitamente quanto pedissequamente riproposte
nel tempo senza mai avvertire l’esigenza di sottoporle a verifica.</p>
<p>La nuova strada meritoriamente intrapresa con la succitata opera
dell’Abate, ovvero quella di un’interpellazione costante dei documenti e
di una loro corretta valorizzazione, ha finito col guadagnare alla
storia il profilo di una Santa giovinetta, che, trascorsi i giorni
dell’infanzia e dell’adolescenza nell’umile dimora paterna, ubicata
nella contrada di S. Matteo in Sonza, e nell’assidua e penitente
frequentazione della vicina parrocchia di S. Maria del Poggio (entro le
mura cittadine e a ridosso del tratto orientale delle stesse), visse
poi, in conclusione di un’esistenza terrena profondamente segnata dalla
salute malferma, un’assai breve stagione di pubblico apostolato, che si
vuole intervenuto successivamente ad un’apparizione della Vergine e alla
sua ‘vestizione’ e tonsurazione (ricevuta nell’ambito di un gruppo di
<em>religiosae mulieres</em>, devote e penitenti, di verosimile
“ispirazione francescana” (Vauchez). Tale apostolato vide la debole e
coraggiosa fanciulla percorrere le strade e le piazze della sua città
con un afflato spirituale e religioso così intenso da farle attribuire
fin da allora connotazioni di santità.</p>
<p>Mondata dalle “tenaci aberrazioni” che in precedenza l’avevano
“contaminata” (Abate), sul piano cronologico come per altri aspetti, la
biografia rosiana è stata ricondotta, a muovere dalla metà del secolo
scorso e dagli studi dei decenni successivi, all’ambito temporale che si
iscrive, con ogni probabilità, fra 1233 e 1251/1252 ed è stata, come già
si accennava, rivisitata in ordine a molte circostanze, fra le quali
quella di una presunta presa di posizione della Santa in chiave
antighibellina: un’opzione politica che in realtà non lascia nelle fonti
alcuna traccia. È probabile, nondimeno, che la condanna al breve esilio
(meglio dovrebbe dirsi, com’è stato giustamente osservato,
‘relegazione’, <em>relegatio</em>, secondo l’attestazione documentaria)
della Santa e della sua famiglia a Soriano … sia stata frutto delle
forti pressioni esercitate dagli eretici (legati alla parte imperiale)
sul podestà ghibellino di Viterbo, Mainetto di Bovolo, ma ciò sembra
essere avvenuto per preoccupazioni di carattere prevalentemente
religioso, motivate nei ‘patarini’ dalla conversione cui la vita della
Santa e i suoi liturgici cantari richiamavano con successo la
popolazione, minando la posizione influente della quale gli eretici
godevano (e turbando ˗ sia detto ˗, con disappunto dei governanti,
l’ordinario andamento della vita cittadina). È da osservare, inoltre,
che, verosimilmente durata per quattordici giorni del mese di dicembre
1250 (a partire, come sembra, dal giorno 4), la <em>relegatio</em> di
Rosa e dei genitori Giovanni e Caterina, resa ancora più pesante
dall’impervio cammino da compiere e dal freddo della montagna cimina,
corrispondeva pienamente per consistenza e modalità di irrogazione ai
dettami dello statuto viterbese che “vietavano al Podestà di confinare
un cittadino per più di 15 giorni e oltre la distanza di 8 miglia”
(Abate).</p>
<p>Trascorse le due settimane di confino e dopo una breve sosta a
Vitorchiano, Rosa poté rientrare in Viterbo presumibilmente nel periodo
natalizio; qui la giovinetta morì con ogni probabilità il 6 marzo 1251,
dopo aver dedicato l’ultimo periodo della sua breve vita … alla
penitenza e all’apostolato. Il suo corpo fu sepolto in S. Maria del
Poggio e solo qualche anno più tardi (1258), durante il pontificato di
Alessandro IV, traslato (secondo la profezia rosiana) nel non lontano
monastero di quelle suore Damianite che avevano respinto a suo tempo la
richiesta della Santa di potervi essere accolta. Lo stesso pontefice
consentì alla celebrazione perpetua della <em>translatio</em> nel giorno
in cui la stessa era avvenuta: il 4 settembre (ciò che ancor oggi si fa
in Viterbo con una devozione che non potrebbe essere più
partecipata).</p>
<p>Non molto tempo dopo la sua scomparsa, la fama di Rosa e i miracoli
che si prese ad attribuirle richiamarono l’attenzione di papa Innocenzo
che ritenne di istruire prontamente un processo di canonizzazione
(1252). Tuttavia, né questo processo né quello che seguì a distanza di
due secoli (“Processo callistiano”, 1457, da papa Callisto III), ebbero
l’esito sperato dai devoti. Dalla notevole quantità di documentazione
raccolta, prodotta e, può immaginarsi, attentamente esaminata in
entrambe le occasioni trassero, nondimeno, beneficio gli storici, che ne
ricavarono nel tempo e ne ricavano ancor oggi le più importanti
testimonianze intorno alla vicenda terrena della giovinetta Rosa.</p>
<p>Memoria e culto della Santa attecchirono nella Viterbo tardomedievale
in maniera sempre più partecipata e profonda con connotazioni di genuina
popolarità mai venute meno anche in seguito. Ne conseguì, fra le tante
cose, anche il fatto che la stessa venne ben presto a costituire una
delle componenti di maggior spicco dell’identità cittadina e a porsi
come principale elemento di coagulo di quella religiosità civica che
proprio nell’età comunale mise radici in molte città italiane,
agevolando il “ ‘condominio’ fra istituzioni comunali e chiesa locale” e
contribuendo, nel quadro di attivazione delle “diverse forme della
memoria urbana”, a realizzare “l’integrazione del tempo storico
nell’organizzazione dello spazio cittadino” (Vauchez).</p>
<p>Alfio Cortonesi</p>
<p>Angela Lanconelli</p>
