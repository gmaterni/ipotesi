<!--
TITOLO
Scudetto e business all’ombra del Vesuvio
SOTTOTITOLO
Il successo - sportivo, economico e di immagine – del Napoli
Calcio nasce dall’incontro-scontro fra due vincenti (Aurelio De
Laurentiis e Antonio Conte)
AUTORE
Paolo Mastromo
DATA
15-06-2025
ARTICOLO
-->

<h3>Scudetto e business all’ombra del Vesuvio</h3>
<p>E dunque, viva il Napoli. Morte e resurrezione, si potrebbe dire.
Dopo aver dominato il campionato 2022-2023 (90 punti, 16 di vantaggio
sulla Lazio, seconda) ed essere sprofondato in quello successivo (decimo
posto con 53 punti, a 41 punti di distacco dall’Inter scudettata), ecco
una importante riscossa, in parte inattesa: primo posto con 82 punti,
sul filo di lana con l’Inter.</p>
<p>Merito del nuovo allenatore, Antonio Conte? Molti sono disposti a
giurarlo. Il mantra per cui “in campo ci vanno i giocatori” sembra fare
eccezione quando si parla di quest’uomo, il “vincente” per antonomasia.
Antonio Conte da Lecce (31 luglio 1969) da calciatore vince cinque
scudetti con la Juventus, una Coppa Uefa, una Uefa Champions league, una
Coppa Intertoto; ha giocato 20 partite nella Nazionale italiana di cui
poi è stato commissario tecnico dal 2014 al 2016. Da allenatore ha vinto
tre scudetti con la Juventus, uno con l’Inter, uno con il Chelsea, uno
con il Napoli oggi. E sì che il Napoli di oggi è davvero assai diverso
da quello scudettato di tre anni da. Dopo il “tradimento” (così lo hanno
letto i tifosi) di Kalidou Kulibaly, oggi difensore dell’Al-Hilal, hanno
lasciato la maglia azzurra molti protagonisti di quell’annata che
sembrava irrepetibile, gestita da Luciano Spalletti: Mario Rui (oggi
svincolato), Kim min-jae (oggi al Bayern Monaco), Piotr Zielinski
(Inter), Eljif Elmas (Torino), Hirving Lozano (San Diego), Victor
Osimhen (Galatasaray) e buon ultimo Khvika Kvaratskhelia (accasatosi con
il Paris Saint German a gennaio e fresco vincitore della Champions a
spese dell’Inter a Monaco).</p>
<p>Il Napoli di Conte pratica un calcio “all’italiana”: solo 27 gol
subiti in 38 partite (decisamente la migliore difesa del campionato) ma
“solo” 59 reti segnate, sesto attacco del campionato (dopo Inter,
Atalanta, Lazio, Milan e Fiorentina), così che i tifosi per molte
partite sono stati con il fiato sospeso; 4 sconfitte (Verona, Atalanta,
Lazio e Como), 10 pareggi, 24 vittorie di cui 14 con il minimo scarto;
troppe partite a rischio coronarie. I tifosi hanno sofferto fino
all’ultimo minuto del campionato e a lungo hanno rivolto rimproveri alla
società, al presidente Aurelio De Laurentiis e allo stesso Conte, per
scarso impegno, per una campagna acquisti sparagnina, tutta concentrata
sulle possibilità di big Rom, Romelu Lukaku, pallino di Conte, che
tuttavia ha messo a segno 14 dei gol della squadra. Ma la vera sorpresa
si è rivelato Scott McTominay, ventottenne scozzese, centrocampista
d’attacco che ha marcato 12 reti, occupando anche nel cuore dei tifosi
quel ruolo che fu di Marek Hamsik, vera icona della squadra (nella quale
ha militato per dodici stagioni, di cui sei con la fascia di capitano al
braccio).</p>
<p>Fortuna? Merito? Entrambi. E non trascurerei il ruolo del presidente,
amato e odiato al tempo stesso. Oggi la squadra del Napoli è fra le
pochissime società calcistiche che gode di ottima salute finanziaria. Il
bilancio è costantemente in attivo, con un utile di quasi 80 milioni per
l’esercizio 2023 e di 63 milioni in quello 2024. Mentre le grandi rivali
(Juventus, Inter, Milan…) sono oberate dai debiti e vivono anno dopo
anno sull’orlo della bancarotta, ricorrendo agli azionisti e alla
proprietà per ripianare corposi deficit, la squadra partenopea si
dimostra anche società efficiente, eccellente investimento per chi, come
De Laurentiis, sappia tenere in equilibrio le aspettative di
investimento del proprio capitale e quelle degli appassionati.</p>
<p>Per amor di statistica, le posizioni di testa del Napoli non sembrano
proprio frutto del caso. Volendo stilare una classifica in “stile
olimpico” (5 punti al primo, 4 al secondo, fino a 1 punto al quinto
classificato), che abbracci gli ultimi dieci campionati di serie A,
troviamo in testa la Juventus con 34 punti, seguita dall’Inter con 31 e,
subito dopo, proprio il Napoli a ridosso delle due, con 29 punti; prima
di Atalanta, Milan, Roma e Lazio. Segno evidente che la squadra
partenopea si trova ormai stabilmente, da anni, ai vertici del calcio
italiano.</p>
<p>È In questo contesto a dir poco entusiasmante che è andata in onda, a
maggio, l’ultima sceneggiata napoletana, con il condottiero Antonio
Conte che, proprio il giorno dopo la grande festa della vittoria, ha
provato a disimpegnarsi, lasciando intendere che la sua (breve)
avventura nel Golfo fosse già terminata. Che cosa sia successo nelle
segrete stanze non è dato saperlo in versione ufficiale. Voci di seconda
(o terza) mano sono pronte a giurare che il nuovo, rinnovato accordo fra
l’allenatore e il presidente sia tutto opera della signora Elisabetta
Muscarello, innamorata di Napoli e per nulla intenzionata a vivere
altrove; che avrebbe fatto le pressioni vincenti sul marito affinchè si
prendesse almeno un’altra stagione alla guida della squadra. Dal canto
suo – sempre stando alle “voci” che andranno verificate nei prossimi due
mesi – il presidentissimo avrebbe garantito al tecnico una campagna
acquisti degna di una squadra scudettata, capace di proiettare il Napoli
nelle posizioni più elevate della prossima Champions league.</p>
<p>Paolo Mastromo</p>
