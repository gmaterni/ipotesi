<!--
TITOLO
Se ci fosse rispetto non ci sarebbe il tusciapride
SOTTOTITOLO
Se le persone si sentissero e fossero rispettate non ci sarebbe la
necessità di mettersi in pubblico per ricordarcelo, anche se in formato
goliardico e provocatorio. Benvenuti a chi ce lo ricorda.
AUTORE
don Gianni Carparelli
DATA
Giugno 2025
ARTICOLO
-->

<h3>Se ci fosse rispetto non ci sarebbe il tusciapride</h3>
<p>Pride? Pride month? Gay Pride?... Chiamiamolo, questo evento, come ci
pare, ma con rispetto. Se le donne che si sentono minacciate dalla
immaturità maschile sfilano per le nostre piazze gridando o cantando che
vogliono essere rispettate, non vedo perché ci si debba meravigliare o
anche scandalizzare se persone che si identificano come omo-affettive lo
fanno dal 1970, a New York, Los Angeles e Chicago e dopo i moti di
Stonewell nel 1969. Ed io, che firmo una rubrica “stuzzicaMenti” in
questo mensile on line, non posso permettermi di far finta che certe
realtà umane, ripeto: UMANE, non esistano. A Viterbo mi pare che il 2025
segni il secondo anno della manifestazione. Ma io la conoscevo da anni a
Toronto che nel 2024 ha visto circa 3 milioni di partecipanti, tra cui
diverse persone, professionisti e famiglie, che mi considerano amico per
averle sempre difese e a volte anche aiutate nelle loro case in momenti
non facili soprattutto nel processo del coming-out. Non entro in merito
a questioni riguardanti polemiche in atto, anche dentro il pensiero
ufficiale della Chiesa, ammorbiditosi di molto con Francesco. Dal punto
di vista, diciamo scientifico medico, il DMS ormai da anni non considera
più l’orientamento omo-affettivo una malattia mentale. Questo dal 1973 e
poi reso definitivo nel DMS-3 del 1980. A maggio del 1990
l’Organizzazione Mondiale della Sanità (OMS) ha tolto l’omosessualità
dall’elenco delle malattie mentali. Io preferisco dire orientamento
omo-affettivo, perché non identifico sessualità con anatomia, ma con
l’orientamento di una persona e non di organi sessuali che si
incontrano. Dal punto di vista psicologico esiste sì la condizione di
“Omosessualità ego-distonica”, che è però un disturbo indotto della
stigmatizzazione sociale, non dalla condizione di orientamento. Ho avuto
modo di trattare di questo nei miei centri di recupero in Canada. So che
non pochi tirano fuori la cosiddetta parola di Dio, dimenticando che Dio
non ha mai scritto nulla a riguardo. Lo abbiamo detto e scritto noi nel
tentativo di interpretare la opinione di Dio, magari influenzati dalla
cultura del tempo. Ma, solo per curiosità, nel libro del Levitico ci
sono tante altre cose, proibite anche con la morte, sulle quali
sorvoliamo. Comunque… esco da questo sentiero scivoloso che scotta. Io
rispetto anche opinioni diverse da quelle che posso avere io ed altri, e
mi aspetto di essere rispettato senza che mi definiscano eretico o
contro Dio. Accostiamoci invece alle persone che vivono nella propria
vita un orientamento in quel campo fluido che è la sessualità umana.
Quello che non poche persone vogliono affermare, presentandosi in
pubblico annualmente in “mode” festivo e allegro, è la propria esistenza
che non desiderano sia vissuta nascosta e nella paura, è la serenità
nell’accettare la loro vita come è e che sia accettata e rispettata da
tutti, è affermare anche che una società civile non può emarginare le
persone e considerarle “spazzatura”. La manifestazione pubblica è anche
un aiuto a non sentirsi soli o sole in questo cammino non facile. Non
sono pochi i paesi dove essere “gay” è punito anche con la morte. Ho
aiutato una volta a Toronto un giovane che aveva ottenuto il permesso di
restare in Canada perché nel suo paese di origine era esposto al
pericolo di essere arrestato e non solo. Era traumatizzato. Chi me lo
presentò mi disse che aveva ideazioni di suicidio. Piano piano si rese
conto che poteva vivere la sua vita con tranquillità e sostenuto da
tanti, me compreso. Non aveva problemi spirituali con la Chiesa
Cattolica, perché era Mussulmano non praticante e veniva da un paese a
maggioranza mussulmana. Potrei raccontare episodi simpatici come il
trovarmi coinvolto con persone che volevano la mia presenza quando
avevano deciso di aprirsi, coming-out, ai propri genitori.</p>
<p>Ho imparato tanto da questo saper ascoltare con profondo senso di
accettazione e rispetto senza falsi atteggiamenti pietistici o
moralistici. Quante volte sono dovuto intervenire per casi di HIV+
dovuti a comportamenti poco sani o raccomandabili. Certo ci sono
esagerazioni ovunque e anche comportamenti poco corretti. Ma dove non ci
sono? La maggioranza vive con dignità la propria condizione e non si
deve sentire buttata via. Chi pensa di poterli “guarire” con le
preghiere non si rende conto che la preghiera non è un ricetta del
farmacista. Se le famiglie hanno paura di affrontare questa realtà, le
famiglie hanno bisogno loro stesse di essere sostenute ed educate
correttamente. I movimenti spesso parareligiosi che vorrebbero
convertire le persone alla normalità come la intendono loro, avrebbero
bisogno di guardarsi dentro loro stessi.</p>
<p>Una volta un gruppo americano-canadese mi accusò di essere eretico
nel loro giornale perché avevo detto a una madre, rispondendo a una sua
domanda fattami in radio, che la figlia “gay” non sarebbe andata
all’inferno perché “gay”. Ci sarebbero, aggiunsi, andati chi la trattava
male per questa sua condizione. Qualche piccolo guaio me lo procurarono
con la chiesa ufficiale a Toronto e il cardinale A. M. Ambrozic. Ma sono
ancora qui a scrivere, come vedete. Apriamo le porte della serenità e
del rispetto. Ci sono ben altre cose di cui scandalizzarci e ci passiamo
sopra.</p>
<p>Anche a chi si scaglia, con atteggiamento aggressivo, contro le
persone del LGBTQ+ suggerirei di guardarsi dentro con umiltà e
scoprirebbero meglio il loro vissuto nascosto.</p>
<p>Ai nostri amici di TusciaPride il mio augurio: di sentirsi liberi e
rispettati. Anzi: di sentirsi amati.</p>
<p>don Gianni Carparelli</p>
