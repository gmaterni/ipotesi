<!--
TITOLO
TRUMP promotore di PACE, incontra Zelensky e Putin.
SOTTOTITOLO
L’EUROPA sta a guardare INASCOLTATA e IMPOTENTE per le scelte di
politica estera, affidate alla Commissaria lettone Kaja Kallas.
AUTORE
Marco Faregna
DATA
20-10-2025
ARTICOLO
-->

<h3>TRUMP promotore di PACE, incontra Zelensky e Putin.</h3>
<p>A quanto pare l’Europa non paga del ruolo marginale svolto al Cairo,
    nell’ iniziativa che ha portato alla tregua Israele e Hamas, culminata
    con lo scambio dei prigionieri, continua a manifestare tutta la sua
    marginalità anche sul fronte Orientale nel conflitto tra Russia e
    Ucraina.</p>
<p>Ancora una volta il ruolo di protagonista è affidato per intero a
    Trump che a suo modo intende imporre la pacificazione a suon di strepiti
    e minacce, pur senza uno straccio di proposta e di gradualità che la
    renda possibile e soprattutto plausibile alle parti in guerra. Tra
    l’altro si porta dietro il peso del fardello europeo totalmente inerte
    ai fini della pacificazione e passivamente schierato dalla parte di a
    cui Zelensky continua a garantire sostegni militari di cui non dispone e
    che gli stessi Ucraini considerano irrilevanti ai fini del
    capovolgimento degli esiti bellici.</p>
<p>La governance della UE e dei singoli Stati in ordine sparso, ha
    unilateralmente deciso che la Russia ha nei suoi piani l’invasione
    dell’Europa. Gli USA hanno avallato questa interpretazione per
    costringere l’Europa ad innalzare la quota di PIL per pagare la propria
    difesa liberandoli da un onere non indifferente e soprattutto per
    lucrare dalla vendita dei sistemi di difesa e di offesa indispensabili,
    ma assenti nell’ attuale disponibilità degli “eserciti europei”</p>
<p>Paradossalmente la spesa complessiva, frutto della sommatoria delle
    spese dei singoli Stati, è una delle più alte al mondo, superiore sia a
    quella russa che a quella cinese e sarebbe sufficiente a superare tutti
    i GAP esistenti se soltanto servisse a finanziarne uno e non ben 27
    eserciti, che per dimensioni e capacità operative sono totalmente
    inutili per qualsiasi azione militare sia autonoma che congiunta che
    prescindesse dagli USA.</p>
<p>Al riguardo il Ministro Crosetto è stato chiarissimo nel far presente
    che l’Italia non solo non sarebbe in grado di offendere in modo
    efficace, ma neanche di difendersi adeguatamente di fronte ad una
    minaccia reale. Quello che a breve succederà all’Ucraina che, seppur
    dotata degli armamenti occidentali della NATO, anche se non tutti, come
    ribadito dall’incontro con Trump, si troverà presto a non disporre di
    uomini sul terreno sufficienti a far fronte all’esercito russo che
    continua ad incrementare i suoi organici. E in soccorso non arriveranno
    mai soldati dai Paesi europei.</p>
<p>L’Europa sta giocando con un’arma spuntata e cioè la carta militare,
    rinunciando a priori a quelle che le sono più congeniali e cioè quelle
    della diplomazia e dell’economia. Se solo mettesse in campo le sue
    capacità di mediazione e le sue non indifferenti disponibilità
    economiche, si aprirebbe un nuovo capitolo e si aprirebbero nuove
    prospettive.</p>
<p>Ma questo deve prevedere l’assunzione di un ruolo super partes e non
    di inutile e improduttivo appiattimento sulle posizioni ucraine la cui
    politica ha comportato distruzioni, morti e un esodo talmente massiccio
    da ridurre la popolazione da 40 milioni di abitanti a solo 20 milioni
    nel giro di pochi anni.</p>
<p>L’arma più potente che l’Europa può mettere in campo è la
    disponibilità a rivedere la propria azione sanzionatoria verso la Russia
    a condizione che e qui potrebbero subentrare le sue indubbie
    qualità di mediazione di cui Trump e il suo entourage non solo sono
    privi, ma anche perché primitivi nell’approccio e viziati nel
    comportamento da due non irrilevanti questioni: 1) la spinta a
    massimizzare i profitti a proprio esclusivo vantaggio (l’Europa ne sa
    già qualcosa), 2) l’appagamento dell’ego smisurato del Presidente
    americano, per cui tutto gli è dovuto e tutto deve essere rapportato al
    suo maldestro protagonismo.</p>
<p>Se a questo facesse seguito l’assunzione piena del rapporto Draghi,
    cioè la razionalizzazione della spesa militare e della capacità
    produttiva nel campo della difesa, al concreto ruolo da svolgere
    nell’immediato si potrebbe aggiungere la prospettiva del completamento
    del dispiegarsi dell’Europa a tutto campo, perché in grado di dotarsi
    nel breve/medio periodo della direzione politica univoca e della forza
    militare necessaria alla deterrenza senza condizionamenti dalla
    dipendenza di terzi.</p>
<p>Tutto ciò senza penalizzare chi già oggi è in condizioni economiche
    tali da potenziare il proprio esercito nazionale con armi convenzionali,
    la Germania o chi possa ulteriormente adeguare il proprio armamento
    basato sulla deterrenza nucleare, la Francia.</p>
<p>Che qualcosa si cominci a muovere anche da parte europea? Dopo una
    recente telefonata con Zelensky a cui hanno preso parte Macron, Starmer,
    Rutte, Costa e Von der Leyen, il Presidente tedesco Merz ha affermato
    che “Ora l’Ucraina ha bisogno di un piano di pace” ed è l’elemento di
    novità rispetto al sostegno alla guerra fino alla capitolazione di
    Mosca, ribadendo allo stesso tempo il rafforzamento del sostegno
    all’Ucraina e l’aumento della pressione sanzionatoria verso Mosca. Qui
    nulla cambia rispetto al passato che può significare nei fatti
    l’accettazione di ciò che Trump vorrà fare, così come è gia’ successo
    con Israele e Hamas in Medio Oriente.</p>
<p>E così l’Europa che si trova invischiata di fatto nella guerra alla
    Russia è distratta dalla competizione economica con la Cina e rischia
    nell’immediato anche l’acuirsi della frattura del campo occidentale,
    qualora Trump rompesse gli induci e pur di attrarre nella sua orbita la
    Russia a scapito della Cina dovesse fare la voce grossa con gli Stati
    Europei a partire da quelli più sensibili ai suoi richiami.</p>
<p>Marco Faregna</p>