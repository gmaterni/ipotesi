<!--
TITOLO
Fideiussione e Collaborazione
SOTTOTITOLO
Niente confusione.
AUTORE
Raimondo Raimondi
DATA
20-10-2025
ARTICOLO
-->

<h3>Fideiussione e Collaborazione</h3>
<p>Febbraio del ‘23, evento di chiusura di un progetto realizzato da tre
associazioni del volontariato (ETS): l’Assessora al welfare della
Regione interviene e fa emergere una sorta di confusione.</p>
<p>Mi spiego.</p>
<p>L’Assessora, da una parte, nella realizzazione del progetto ha speso
le parole co-programmazione e coprogettazione (che sono strumenti di
collaborazione e di Amministrazione Condivisa fra ETS e Pubblica
Amministrazione) e, dall’altra, ha rivendicato il merito dell’avviso del
progetto, avviso che prevedeva la “fideiussione”.</p>
<p>Da dove nasce la confusione?</p>
<p>È semplice, dal fatto che, nel suo intervento l’Assessora,
implicitamente e forse inconsciamente, teneva uniti due termini
(co-programmazione e coprogettazione e quindi collaborazione, e
fideiussione).</p>
<p>Questi termini vanno tenuti separati in quanto solo se tenuti
separati hanno significato, valore ed efficacia.</p>
<p>Per sostenere la mia affermazione, cerco di ricondurre i due termini
“a li principia loro”.</p>
<p>Fideiussione: è un istituto giuridico (art. 1936 e seguenti del
Codice Civile) in base al quale Tizio concede a Caio di poter “fare”
solo se Sempronio garantisce in solido circa i danni che Caio gli
potrebbe causare nel suo “fare”. In questa commedia, Caio nella peggiore
delle ipotesi non ci rimette, Sempronio si espone a rimetterci in solido
e, comunque, impiega risorse che potrebbe usare diversamente, Caio si
trova a dover “fare” operando fra l’incudine di Tizio e quella di
Sempronio. Come si capisce, la fideiussione è un istituto basato sulla
sfiducia di Tizio verso Caio, il quale è costretto, per avere da Tizio
la concessione a poter “fare”, ad acquistare, grazie ai soldi che gli
presta Sempronio, la fiducia che Tizio altrimenti non darebbe a Caio non
consentendogli così di “fare”. Ecco: provate ora a identificare Tizio
con la Pubblica Amministrazione, Caio con l’ETS che vuole “fare”, e
Sempronio con un Istituto di Credito. Questo può rendere concreto il
termine “fideiussione”. Ovviamente da tutta la commedia che recitano
Tizio, Caio e Sempronio, sono esclusi concetti di collaborazione alla
pari, perseguimento di un comune obiettivo, interesse generale.</p>
<p>E veniamo a co-programmazione e coprogettazione. Questi sono
procedimenti amministrativi legittimati da un corpus giuridico ormai
consolidato (1) e che trovano senso legale e pratico nell’ambito
dell’Amministrazione Condivisa, anche questa fondata sullo stesso
corpus. In tale ambito, cioè dell’utilizzo degli strumenti di
co-programmazione e coprogettazione, valgono, come necessari
prerequisiti, i concetti di: collaborazione alla pari. perseguimento di
un comune obiettivo, interesse generale. Questi concetti sono
esattamente gli stessi che la fideiussione esclude.</p>
<p>Questa è la confusione (2)</p>
<p>Ad oggi, la confusione tende a permanere e ad aggravarsi (3).</p>
<p>Credo che sia utile evitare le confusioni e distinguere: fideiussione
è una cosa; Amministrazione Condivisa, e quindi collaborazione,
un’altra; o fai l’una o fai l’altra.</p>
<p>Insomma, occorre chiarirsi e decidere a che gioco si gioca: o al
gioco dell’affidamento che può comportare la fideiussione, oppure al
gioco della collaborazione e dell’Amministrazione Condivisa che la
esclude.</p>
<p>Sia ben inteso, sono tutti e due giochi legittimi, nel senso che ci
sono leggi e regole che li determinano, li sostengono e li limitano, ma
sono diversi ed escludentisi.</p>
<p>Sarebbe bene quini chiarire a che gioco intendano giocare ETS e PA
quando “interagiscono”. E sarebbe anche meglio avere dai “politici” una
maggiore oculata distinzione nell’uso dei due termini.</p>
<p>(1) <a href="https://www.normattiva.it/uri-res/N2Ls?urn:nir:stato:decreto.legislativo:2017-07-03;117">https://www.normattiva.it/uri-res/N2Ls?urn:nir:stato:decreto.legislativo:2017-07-03;117</a></p>
<p>(2) Su questo invito a leggere <a href="https://www.rivistaimpresasociale.it/forum/articolo/coprogettazione-parliamo-di-soldi">https://www.rivistaimpresasociale.it/forum/articolo/coprogettazione-parliamo-di-soldi</a></p>
<p>(3) L’Assessora di un Capoluogo di Provincia confessava di aver
imposto una fideiussione troppo alta a cittadini che intendano
collaborare alla manutenzione di rotonde comunali fiorite. Sicché la
cosa non è decollata.</p>
<p><strong>Raimondo Raimondi</strong></p>
