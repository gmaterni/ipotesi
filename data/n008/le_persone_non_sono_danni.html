<!--
TITOLO
Le persone non sono danni collaterali
SOTTOTITOLO
E’ solo una breve riflessione su quello che la pazzia delle pazzie,
la guerra e i suoi massacri, vuole farci digerire come: “… Ah, a
proposito, anche le persone muoiono… pazienza... cose che capitano! … Ma
abbiamo vinto, abbiamo conquistato territori e ricchezze, abbiamo
allargato il nostro potere e poi sulle macerie ricostruiremo la
bellezza…”.
AUTORE
Don Gianni Carparelli
DATA
Ottobre 2025
ARTICOLO
-->

<h3>Le persone non sono danni collaterali</h3>
<p>Perdonatemi, ma debbo dare spazio allo spirito e al rispetto. Di
fronte a certe affermazioni non posso tacere. Lo ha accennato anche il
Card. Pizzaballa che dalla giornalista Giovanna Botteri, giornalista di
livello serio, è stato definito persona affidabile. Il cardinale ha
affermato: “E’ inaccettabile ridurre le vittime a danni collaterali” (in
una intervista l’8 di ottobre 2025).</p>
<p>Io sulla correttezza del cardinale non ho mai avuto dubbi. Vive in
quelle terre da decenni, parla le loro lingue, è a servizio della gente
non dei confini e delle rivendicazioni che vanno avanti da decenni e
molti di più. Aveste letto di Anna Foà “il suicidio di Israele”? Non si
può ammettere che uccidere migliaia di persone e di bambini, in
qualunque parte accada: Palestina, Israele, Ucraina, Haiti, Yemen, Siri,
Sudan, Myanmar, Etiopia, R.D. del Congo….</p>
<p>Non si possono ridurre le persone e la natura violentate e distrutte
a semplici oggetti di passaggio che ostacolano i cammini dei carri
armati. Non si può. Capisco purtroppo che essere amanti della pace non
vuol dire essere ingenui e chiudere gli occhi sulla “<em>realtà
effettuale delle cose</em>” (Machiavelli, Il Principe, cap. XV). So
benissimo che le guerre non terminano con i trattati di pace e le
centinaia di clausole annesse.</p>
<p>So anche che una tregua è indispensabile per ridare fiato alla gente
che festeggia in piazza</p>
<p>e giustamente. Ma… quando i leaders parlano di pace, di quale pace
parlano?</p>
<p>Amare la pace vuol dire proteggerla anche da chi la pronuncia con
troppa superficialità politica del momento. Significa cercare la
giustizia per tutti prima dell’applauso delle piazze e dei media,
significa coerenza prima del consenso a volte disinformato.</p>
<p>Significa restare attenti, anche quando tutti gridano “…
<em>finalmente la pace</em>”.</p>
<p>Amare la pace vuol anche rendersi conto che spesso la parola “pace”
viene usata per coprire interessi non sempre pubblici ma nascosti nelle
clausole, per guadagnare tempo, per mascherare altro mai chiaramente
detto. La storia è piena di accordi firmati con una mano e traditi con
l’altra.</p>
<p>Se siamo amanti della pace, cerchiamo anche di non essere ingenui. Il
coraggio di avere dubbi non vuole dire che non crediamo a nulla di
quello che si sta facendo.</p>
<p>E’ solo per essere vigili e fedeli alla verità da continuare a
sperare e a costruire.</p>
<p>Il mio e, credo, il vostro amore per la PACE non ha bandiere né
confini. Se li avesse non sarebbe vera pace. Il sogno della PACE è sogno
primordiale, ma anche il più fragile. Ogni generazione la invoca, ogni
governo la promette. Ma la pace vera non nasce nei discorsi solenni né
nei trattati firmati sotto i fari dei media. Una pace protetta dagli
eserciti non è ancora PACE.</p>
<p>La PACE nasce nei gesti piccoli, nei cuori che scelgono la vita
invece della vendetta, la verità invece della propaganda. Forse questo
sogno, quello vero, è contenuto nelle parole di un tale che disse: “… vi
do la pace, vi do la MIA PACE” (Gv 14: 27-31). Cammino lungo, certo. Ma
possibile anche se a passi piccoli.</p>
<p>Don Gianni Carparelli</p>
