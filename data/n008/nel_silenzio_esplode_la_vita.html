<!--
TITOLO
Nel silenzio è esplosa la vita
SOTTOTITOLO
L’evento del 2-3 Agosto a Roma che ha visto circa un milione di
giovani da tutto il mondo non può non farci riflettere, credenti o no.
Rispettosi, rumorosi e se non lo fossero ci sarebbe da preoccuparsi,
allegri, sorridenti… giovani che non avremmo problemi ad ospitare in
casa.
Da tempo sto raccogliendo idee e opinioni da giovani, italiani e non,
giovani con problemi di salute mentale e altri che stanno uscendo dalle
dipendenze, giovani attivi nei propri paesi , giovani che affrontano
l’emarginazione per le loro scelte di vita, giovani amici sparsi ovunque
che ancora si fidano di un vecchio come me.
AUTORE
don Gianni Carparelli
DATA
20-10-2025
ARTICOLO
-->

<h3>Nel silenzio è esplosa la vita</h3>
<p>Si dice in giro che i giovani stiano perdendo la fede. Ma, quale
fede? Si dice anche che sono alla deriva senza direzione. Ma, quale
direzione? Dalle indagini di psicologia sociale, e ce ne sono ormai a
non finire, emerge un oceano di persone “affamate” (…“Hungry”, leggo nel
web) di bellezza, di sentire il significato della vita, di creatività,
di relazioni vere e sincere, di accoglienza e di essere accolti, di
essere ascoltati e non solo “parlati”, rifiutano di essere indottrinati,
alla ricerca di spazi culturali per esprimersi, sono desiderosi di
vedere e promuovere la giustizia sociale e l’attenzione al disagio, si
aspettano che le differenze non vengano emarginate e condannate, aperti
alle libertà civili e alla inclusione, affascinati ed esperti nel mondo
tecnologico e digitale. Si aspetterebbero anche coerenza nelle
istituzioni e in “chi” le gestisce, il rispetto per la “casa comune”, il
lavoro visto non solo come stipendio in tasca ma come senso della vita,
si aspettano trasparenza e non pochi fanno riferimento alla istituzione
“chiesa” non più vista come luogo di crescita e tranquillità, e anche un
po’ antiquata anche se ricca di arte e storia (da tenere presente che la
maggior parte delle persone che ho avvicinato sono cresciute in un
ambito diciamo di cultura cristiana anche se a vote annebbiata…). Poi ci
sono anche quelli che qualcuno definisce “idioti” nel suo significato
etimologico di: incompetente… che non sa e forse non vuole sapere.</p>
<p>Per questo non tutti i giovani sono così ricchi di sogni e
aspettative. Ci sono però molti che mettono in evidenza questi desideri
e valori nel viverli al contrario… e che in fondo cercano la vita mentre
la stanno, e se la stanno, rovinando. Che poi ci sia carenza di esempi
da seguire, di guide autorevoli anche all’interno della famiglia… sembra
purtroppo vero.</p>
<p>Ero immerso in queste letture, lettere, ricerche e non riuscivo a
trovare il cosiddetto bandolo della matassa. I media parlano solo del
negativo e ci sguazzano dentro con una mania quasi ossessiva. Ci sono
media più seri, ma questo editoriale non è pagato per fare
pubblicità.</p>
<p>Poi ho seguito l’evento del “Giubileo dei Giovani” a Tor Vergata. Il
2 e 3 agosto scorso. Un milione di giovani sono scesi a Roma con i loro
sacchi a pelo, la borraccia, il cappellino, le chitarre e i violini e
tanti sorrisi diffusi ovunque. Un milione, capite?</p>
<p>Nessun facinoroso, nessuna violenza e arroganza, nessuna mancanza di
rispetto per chi era “differente”… hanno preso il loro posto, si sono
adattati e hanno atteso, cantato, giocato, parlato anche a voce
alta…</p>
<p>Arriva intanto un uomo vestito di bianco, fa il giro per salutare
tutti, con simpatia, modestia, senza gesti teatrali… sembrava volesse
gentilmente preparare al “dopo”. Alle 20:30 precise, con una
organizzazione che fa onore all’Italia e al Vaticano, inizia la
cosiddetta “Veglia”.</p>
<p>Un milione di giovani e il Papa. Il Papa, non personaggio, ma
compagno di viaggio che indicava il cammino da seguire facendolo lui
stesso.</p>
<p>E il silenzio che iniziava a conquistare quella moltitudine umana che
aveva bisogno di incontrare un testimone credibile in un mondo, quello
che vediamo e soffriamo, dove il rumore si chiama: distruzione, guerra,
armi e bombe, morte, dolore, arroganza, emarginazione e tante parole
vuote.</p>
<p>Sono, questi giovani, stanchi di questa ipocrisia e la uccidono con
il silenzio affascinato davanti a quello che Rudolph Otto chiamerebbe il
“numinoso”?</p>
<p>Questa sensazione di “Sacro” nel quale è nata la coscienza umana man
mano che emergeva dalla incoscienza delle caverne. Un milione di persone
in perfetto silenzio con lo sguardo rivolto verso un “Altare”, luogo
liturgico dell’incontro tra umano e divino, dove si consuma l’offerta
della vita.</p>
<p>Il Papa stesso, in ginocchio e in silenzio, quasi nascosto.</p>
<p>Non era lui l’oggetto del desiderio e dello sguardo. Era quella
sensazione di mistero che ci avvolge e della quale abbiamo bisogno
vitale come dell’aria e dell’acqua. Potremmo non riuscire a definirlo se
non simbolicamente, ma sembra insito e stampato in noi questo desiderio
dell’infinito, del numinoso, dell’universo spirituale, dell’incontro con
“altro”, di comunione rispettosa.</p>
<p>Il bisogno di “SACRO” che sta emergendo anche se non sempre
correttamente.</p>
<p>E’ il senso e il desiderio di “incontrare” qualcuno che ci dia questa
sensazione. Qui non posso non mettervi in mano il segreto del
cristianesimo. Sia che crediate o no o che siate offuscati nella visione
dalla polvere umana della istituzione Chiesa “semper purificanda” perché
è abitata da noi: tu ed io… c’è un “di più” che la sorregge.</p>
<p>Il segreto? … E’ la presenza misteriosa di Gesù Cristo che noi
crediamo presente su quell’altare e per le strade del mondo nella vita
di chi crede in lui. Presenza che è diffusa nella vita come ha ricordato
Papa Leone: “<strong>l’Eucarestia non si celebra soltanto sull’altare,
ma anche nella quotidianità, dove è possibile vivere ogni cosa come
offerta e rendimento di grazie”.</strong></p>
<p>In quel silenzio ho ascoltato il grido del mondo, raccontato nella
simpatia di quei giovani. Ce ne sono molti in giro, non erano tutti a
Roma, ma tutti a Tor Vergata. A me, ormai al traguardo, a voi, alle
parrocchie e diocesi… mi permetto di dire: non facciamo morire la voce
di questo silenzio.</p>
<p>Aiutiamo chi crede a sentire la presenza del Signore che molto spesso
non è tra i banchi, ma nei desideri a volte inascoltati di chi vive
nella realtà quotidiana. Noi siamo l’ostensorio della sua presenza. Chi
incontra noi dovrebbe sentire la presenza del mistero. L’esortazione di
Papa Leone “Dilexi te” del 9 ottobre 2025 ce lo ricorda con chiarezza.
U&lt;sciamo dalle chiese per trasformare il mondo e la vita.</p>
<p>Nel silenzio gentile di questi giovani ascoltiamo i desideri di Dio.
Lasciamoci “allattare” da questo silenzio pieno di mistero che ci
permette di camminare verso la VITA.</p>
<p>don Gianni Carparelli</p>
