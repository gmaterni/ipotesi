<!-- 
 TITOLO
L'impatto dell'inquinamento da microplastiche su ambiente e salute
SOTTOTITOLO
Incontro presso l'I.I.S.S. Carlo Alberto Dalla Chiesa di Montefiascone con Antonella Litta di "Medici per l'Ambiente".
AUTORE
Stefano Stefanini
DATA
20-02-2025
ARTICOLO 
-->

<h3>L'impatto dell'inquinamento da microplastiche su ambiente e salute</h3>
<p><strong>Incontro presso l'I.I.S.S. Carlo Alberto Dalla Chiesa di Montefiascone con Antonella Litta di "Medici per l'Ambiente".</strong></p>

<p>Il primo dei due incontri programmati su questo tema si è svolto martedì 11 marzo 2025, presso l'Istituto di Istruzione Superiore Carlo Alberto Dalla Chiesa di Montefiascone. L'incontro, che ha visto l'attenta partecipazione di studenti e docenti, è stato tenuto dalla dottoressa Antonella Litta,
    dell'Associazione medici per l'ambiente-ISDE, componente del comitato scientifico del Biodistretto del lago di Bolsena e del comitato scientifico del Biodistretto della Via Amerina e delle Forre.</p>

<p>Nella relazione è stato rivolto un ricordo al poeta viterbese Alfio Pannega, del quale quest'anno si celebrano i 100 anni dalla nascita, e a Fulco Pratesi, fondatore del WWF-Italia, recentemente scomparso.</p>

<p>"Due figure illustri che, pur nella diversità della loro lunga esperienza di vita, sono state accomunate dall'identico amore per la conoscenza e la difesa della natura e rappresentano, per i valori che hanno incarnato, un chiaro esempio da indicare alle nuove generazioni."</p>

<p>Il secondo incontro è previsto per il prossimo 25 marzo sempre presso l'Istituto d'Istruzione Superiore Dalla Chiesa.</p>

<p>Questa la sintesi della relazione illustrata agli studenti dalla dott.ssa Antonella Litta:</p>

<p>"Ormai da diversi decenni i materiali in plastica - derivati dal petrolio per il 98% - sono presenti praticamente in ogni attività quotidiana. Essi rappresentano una quota sempre più consistente dei rifiuti prodotti, e vengono spesso abbandonati sfuggendo così ad ogni tipo di corretto trattamento
    postuso.</p>

<p>La plastica è responsabile di inquinamento ambientale, contaminazione dei mari, oceani, fiumi, laghi, contaminazione del suolo, del cibo e dell'aria.</p>

<p>I frammenti più piccoli delle plastiche, definiti microplastiche e nanoplastiche (ovvero particelle delle dimensioni della milionesima e miliardesima parte del metro), costituiscono un diffuso inquinamento invisibile che ormai non risparmia più alcun angolo del pianeta.</p>

<p>Si entra in contatto ogni giorno con circa 100 mila unità di microplastiche, queste penetrano nel sangue e raggiungono tutti i tessuti e gli organi, superando anche la barriera placentare ed ematoencefalica. La loro completa estraneità molecolare al nostro organismo determina reazioni di tipo
    infiammatorio cronico che possono poi degenerare in gravi patologie.</p>

<p>Le microplastiche sono assunte soprattutto attraverso un contatto e uso e consumo prolungato di alimenti contaminati, l'acqua e bevande contenute in recipienti di plastica, per contatto con tessuti sintetici, con giocattoli in plastica, con cosmetici, e in svariati altri modi.</p>

<p>Questo particolare inquinamento determina danni alla salute non solo della specie umana ma anche delle specie marine e terrestri e più in generale agli ecosistemi.</p>

<p>L'impatto sulla salute può determinare:</p>
<ul>
    <li>Interferenza endocrina, ovvero effetti negativi sulla salute riproduttiva e lo sviluppo genito-sessuale;</li>
    <li>Effetti sul neurosviluppo, soprattutto per esposizione durante l'infanzia e la gravidanza;</li>
    <li>Aumentato rischio di alcuni tipi di cancro;</li>
    <li>Effetto "obesogeno" favorente la resistenza all'insulina e l'insorgenza di diabete di tipo 2 e quindi l'obesità;</li>
    <li>Effetti infiammatori con alterazione della microflora intestinale e possibile interferenza sull'assorbimento di nutrienti, formazione di vitamine e sviluppo di intolleranze ed allergie alimentari;</li>
    <li>Effetti sull'apparato cardiovascolare favorendo patologie ischemiche;</li>
    <li>Disturbi del sistema immunitario.</li>
</ul>

<p>L'Associazione medici per l'ambiente-ISDE Italia è impegnata dal 2023 nella campagna nazionale per ridurre i rischi da esposizione alle microplastiche. La campagna, rivolta alle scuole, alle istituzioni, associazioni, operatori sanitari, ha come obiettivo un'informazione scientifica circa i danni
    alla salute provocati in particolare dall'esposizione alle microplastiche come anche da altri inquinanti ambientali.</p>

<p>I risultati raggiunti sono l'accresciuta consapevolezza, soprattutto tra i più giovani, della urgente necessità di cambiare abitudini e stili di vita, sia individuali che collettivi, e la scelta di nuovi modelli economico-produttivi tali da ridurre la produzione e l'uso delle plastiche e favorire
    la loro eliminazione e sostituzione anche attraverso soluzioni tecnologiche avanzate."</p>

<p>Aggiunge chi scrive: senza eccessivi allarmismi, ma con concretezza occorre sensibilizzazione, educazione e un cambio di stili di vita e di consumo con la fattiva collaborazione di tutti gli operatori: produttori, consumatori e Autorità preposte alla Salute ed alla integrità dei prodotti
    alimentari.</p>

Stefano Stefanini