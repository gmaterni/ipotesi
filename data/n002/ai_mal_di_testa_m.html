
<h3 id="intelligenza-artificiale-umana-troppo-umana.">Intelligenza
Artificiale: Umana troppo umana.</h3>
<p>Quando si affronta un'innovazione tecnica che colpisce
l'immaginazione per le sue ricadute rivoluzionarie nella vita
individuale e collettiva, è facile cadere in considerazioni fantasiose
dettate da speranze o timori, trascurando un'analisi razionale e tecnica
dell'innovazione stessa.</p>
<p>Per evitare tali errori è necessario cercare di spiegare nel modo più
semplice e intuitivo possibile i principi che stanno alla base della
tecnologia in questione.</p>
<p>L’Intelligenza Artificiale (IA), insieme all'emergenza climatica, è
in questo momento l'argomento che domina i dibattiti sul nostro futuro.
Non a caso, da molti è considerata "una singolarità tecnologica".</p>
<p>Rispetto ad altre innovazioni tecnico-scientifiche del XX secolo che
hanno cambiato in modo radicale il nostro modo di vivere, ha la
particolarità di promettere mutamenti radicali non solo nella sfera del
lavoro manuale e in quella del lavoro intellettuale strettamente
ripetitivo – situazione alla quale siamo abbastanza abituati con la
diffusione capillare dei computer – ma promette/minaccia di sostituire
l'uomo anche nelle attività di alto livello, di ricerca e creative.</p>
<p>Sulla IA si fronteggiano opinioni contrapposte: alcune la vedono come
uno strumento salvifico, destinato a realizzare in terra un paradiso
“transumano” nel quale saremo sollevati da ogni incombenza fisica e
mentale; altre profetizzano un futuro oscuro, nel quale la IA, dopo aver
superato le capacità intellettive della specie umana, la ridurrà in
schiavitù o addirittura la eliminerà del tutto.</p>
<p>La radicale frattura nelle aspettative sulla IA non vede contrapporsi
gli esperti all’uomo della strada, ma attraversa l’intera comunità
scientifica ai massimi livelli, compresi i pionieri della IA e le grandi
aziende d’informatica che hanno puntato sul suo sviluppo.</p>
<p>Ridurre tali contrapposizioni a fantasie su oscuri complotti o a
smanie di protagonismo è semplicistico e non coglie l’aspetto di fondo
del fenomeno.</p>
<p>Anche in altre situazioni, come l’uso civile del nucleare o le
origini delle pandemie, è capitato di assistere a scontri tra
esperti.</p>
<p>Ma nel caso della IA vi è qualcosa di particolare, in quanto non si
tratta solo dei problemi della perdita di posti di lavoro o della difesa
della privacy, ma della capacità di sostituire l’attività umana in
settori fino ad ora ritenuti di alto livello.</p>
<p>Quello che stupisce non è la capacità di queste applicazioni di
gestire grandi quantità di informazioni ma di essere più brave di molti
umani nel riassumere o generare un testo, generare immagini e filmati,
produrre del codice nei vari linguaggi di programmazione sulla base di
descrizioni del problema espresse in lingua naturale.</p>
<p>È molto singolare che gli avvertimenti più allarmanti vengano da
studiosi che sono stati tra i fondatori della IA e da responsabili delle
società impegnate nel suo sviluppo, di solito le cose non vanno i questo
modo.</p>
<p>Non è da escludere che dietro a queste posizioni si nasconda in
ultima analisi l’orgoglio misto a paura di aver creato qualcosa che
insidia la superiorità intellettuale della specie umana.</p>
<p>Emblematico di questo atteggiamento confuso nei confronti della IA è
l’uso generalizzato del termine “algoritmo” in tutte le pubblicazioni,
sia specialistiche che divulgative sulla IA.</p>
<p>La locuzione “L’algoritmo ha deciso …”, quando non è solo un modo per
sottrarsi alle responsabilità di scelte scomode, suona come evocativo di
un’autorità superiore, infallibile come le leggi della matematica.</p>
<p>Ma l’uso di questo termine per IA è un inganno semantico.</p>
<p>Fin dalle elementari l'algoritmo viene definito come una sequenza
ordinata e finita di istruzioni che eseguono un processo in modo
deterministico.</p>
<p>Detto alla buona, una divisione fra due numeri dati, se correttamente
eseguita, deve dare sempre lo stesso risultato.</p>
<p>Nel caso della IA la situazione è diversa, i modelli linguistici alla
base delle applicazioni di IA sono addestrati con miliardi di parametri
e il processo che genera una risposta si basa sulla statistica e la
probabilità.</p>
<p>E anche se i processi di addestramento si basano su degli algoritmi,
il processo di interpretazione delle domande e generazione delle
risposte si basa su una semantica delle parole che non è affatto
riconducibile a rigorose definizioni ma è qualcosa che si autodefinisce
all’interno di reti neuronali artificiali attraverso meccanismi di tipo
statistico.</p>
<p>I fondamenti teorici della IA e delle reti neuronali risalgono agli
anni 50, ma sono stati abbandonati per seguire altre vie perché ritenuti
inutilizzabili.</p>
<p>Solo a partire dalla fine degli anni 90 l’incremento della capacità
di calcolo e la disponibilità di enormi quantità di dati hanno permesso
una salto qualitativo nell’utilizzo delle reti neuronali per arrivare
infine ai risultati eclatanti dei nostri giorni.</p>
<p>Nelle applicazioni nel campo del linguaggio, che è il settore che più
colpisce l’immaginazione, il primo passo è quello di trasformare le
parole e le frasi in liste di numeri; il presupposto teorico è piuttosto
semplice.</p>
<p>Si fonda sull'ipotesi di distribuzione la quale afferma che le parole
che appaiono in contesti simili tendono ad avere significati simili.</p>
<p>In altri termini, il significato di una parola può essere compreso
osservando le parole che tendono ad apparire vicino a essa in vari
contesti.</p>
<p>Questo principio è stato enunciato da John Rupert Firth, un linguista
britannico, che ha affermato: "You shall know a word by the company it
keeps" (Conoscerai una parola dalla compagnia che frequenta)</p>
<p>Quindi analizzando un testo per ogni parola si assegnano dei numeri a
queste liste sulla base dei termini che precedono e seguono ogni
parola.</p>
<p>Questo processo si chiama embedding (incorporamento); senza scendere
in particolari tecnicistici va rilevato che la cosa importante è che si
passa da una analisi del testo di tipo lessicale e morfologica ad una di
tipo semantico.</p>
<p>È paradossale ma indicativo di un atteggiamento orfano del
rassicurante modello meccanicistico, che si chiami “algoritmo” qualcosa
che si basa su processi statistico e può essere messo a punto solo per
tentativi e le cui risposte non sono del tutto prevedibili.</p>
<p>Un fatto è certo, la IA funziona, produce testi, poesie, immagini,
risponde con competenza a domande complesse, fa diagnosi mediche, guida
le auto; e siamo solo agli inizi.</p>
<p>Qualche volta sbaglia, ma questo rientra nelle attese;
un’approssimazione introno al 90% nell’esattezza dei risultati è
considerato un successo; una del 100% una prova che si è sbagliato
qualcosa nell’addestramento o nei test, proprio perché non è un
algoritmo.</p>
<p>Supponiamo che per una stranissima evoluzione della scienza e della
tecnica si sia pervenuti a sviluppare una forma di IA prima che
diventasse lecita e diffusa la teoria copernicana.</p>
<p>La nostra IA sarebbe stata addestrata sui testi disponibili in tutte
le biblioteche valutandone l'affidabilità sulla base dell’autorevolezza
degli autori.</p>
<p>Siccome anche allora esisteva il politicamente corretto, durante la
sua messa a punto le avrebbero insegnato a non dare risposte con
risvolti immorali o blasfemi.</p>
<p>Al seminarista inquieto che avesse fatto domande sulle stagioni o
sull'alternanza del giorno e la notte, la IA avrebbe “correttamente”
risposto secondo l’affidabile teoria Tolemaica.</p>
<p>La distanza fra la conoscenza degli strumenti ed il loro uso è una
caratteristica della modernità.</p>
<p>Con la IA tale distanza è aumentata a dismisura, e visto la sua
pervasività in tutti i campi ad ogni livello, questa situazione è
oggettivamente preoccupante.</p>
<p>Non si tratta di pretendere che tutti diventino degli esperti
informatici ma che vi sia un minimo di consapevolezza sulla natura della
IA.</p>
<p>Comprendere la sua natura probabilistica è fondamentale, siamo
abituati a una fiducia assoluta nell’affidabilità di calcolo dei
computer, trasferire la stessa fiducia nelle applicazioni della IA può
essere molto pericoloso.</p>
<p>È fin troppo simile a noi, anche nello sbagliare.</p>
