<h3>Separazioe delle carriere</h3>

<p><strong>Avvocato Bandiera, Lei è un Avvocato penalista ed è stato
anche Presidente della Camera Penale di Viterbo, ci spiega in cosa
consiste questa separazione delle carriere dei magistrati?</strong></p>
<p>La separazione delle carriere è un argomento tecnico molto complesso.
Nelle ultime settimane i cittadini italiani sono stati inondati di
informazioni sulla riforma che mira a modificare la nostra Costituzione
per introdurre il principio che le carriere dei Magistrati, ora
identiche, dovranno essere diverse.</p>
<p>Partiamo da questo, nel sistema di oggi, i Magistrati, possono
svolgere due funzioni: quella di Giudicante, che viene svolta appunto
dai Giudici, cioè quelli che in Tribunale, semplificando, emettono le
sentenze di condanna o di assoluzione, e quella Requirente, che viene
cioè svolta dai Pubblici Ministeri, i cosiddetti “PM” che sono i
titolari delle indagini sui reati e che nel processo poi sostengono
l'accusa. Ad oggi i Magistrati possono decidere di cambiare funzione,
cioè passare dal ruolo di Giudice a quello di PM e viceversa al massimo
una volta nella loro attività, fino a qualche anno fa invece potevano
farlo per 4 volte.</p>
<p><strong>Quindi oggi si vorrebbe evitare questo scambio di
funzioni?</strong></p>
<p>In realtà il problema è molto più sottile.</p>
<p>I numeri statistici dei passaggi dall'una all'altra funzione sono
molto bassi in Italia, quasi irrisori, quindi non è questo il punto.
Dobbiamo vedere la necessità di separarle sotto due fattori, uno
ideologico ed uno politico.</p>
<p>Il fattore ideologico si basa sul rispetto del principio della
“terzietà” del Giudice che non deve cioè solo “essere” terzo ma anche
“apparire” terzo. E finché il Giudice sarà un collega del PM, cioè
dell'accusa, vi sarà sempre il sospetto che, ad esempio, in caso di
dubbio il Giudice possa emettere una sentenza di condanna per
“vicinanza” al collega PM che sostiene l'accusa piuttosto che decidere
per l'assoluzione. È non è un problema di poco conto se si pensa che
molti processi si basano su indizi anziché su prove.</p>
<p>Si fa sempre il solito paragone della partita di calcio, dove
l'arbitro è un componente della squadra avversaria. Insomma è logico
pensare che, nelle ipotesi di dubbio, il Giudice penda più a favore del
PM che dell'imputato. Ma se poi le cose stiano effettivamente così è
impossibile saperlo. La mia esperienza professionale mi porta a ritenere
che questa colleganza non determini alcun ruolo sulla decisione del
Giudice, ma già il semplice sospetto o rischio, anche solo ipotetico,
forse già basta per dover integrare il principio anche con l'apparenza
della terzietà.</p>
<p><strong>Quindi i penalisti italiani sono a favore di questa
riforma?</strong></p>
<p>I penalisti Italiani si sono sempre battuti tramite l'UCPI (Unione
Camere Penali Italiane) per la separazione delle carriere al fine di
garantire proprio che il Giudicante non solo sia, ma anche appaia agli
occhi dei cittadini terzo ed imparziale come prescrive l'art. 111 della
Costituzione. E le parole contenute in questo articolo sono molto chiare
“Ogni processo si svolge nel contraddittorio tra le parti, in condizioni
di parità, davanti a giudice terzo e imparziale” e potrà avere anche
l'apparenza solo se avrà una carriera diversa rispetto al PM, che è
parte del processo proprio come il Difensore. Ecco questo è in estrema
sintesi il punto ideologico.</p>
<p><strong>Ed il fattore politico invece?</strong></p>
<p>Il fattore politico in questo caso è il vero fulcro del problema.</p>
<p>Con la riforma si vuole modificare il CSM (Consiglio Superiore della
Magistratura) che è l'Organo di Governo della Magistratura e, sempre
semplificando, che garantisce l’autonomia e l’indipendenza dei
Magistrati stessi, che oggi è unico per entrambi ma si vuole riformarlo
creando due CSM, uno per la carriera dei PM (requirente) ed uno per la
carriera del Giudice (Giudicante).</p>
<p><strong>Ma autonomia ed indipendenza rispetto a chi?</strong></p>
<p>Rispetto al Potere Legislativo (cioè al Parlamento) ed a quello
Esecutivo soprattutto (cioè al Governo). I Magistrati insieme ai primi
due costituiscono il <em>“terzo potere”,</em> cioè quello appunto
Giudiziario. E la Costituzione stabilisce che “<em>La magistratura
costituisce un ordine autonomo e indipendente da ogni altro
potere”.</em></p>
<p>E in che modo la creazione di due CSM al posto di uno farebbe perdere
indipendenza ai magistrati?</p>
<p>Vede qui il problema è la volontà politica di smantellare e
scardinare il sistema delle c.d. <em>“correnti”</em> della Magistratura
evitando che <em>“strategicamente</em>” il CSM (formato per i 2/3 dai
rappresentanti delle correnti) assegni quei Magistrati alla Presidenza
di quei Tribunali o di quelle Procure della Repubblica più influenti,
perchè il sospetto sollevato anche pubblicamente da molti esponenti del
Governo che le decisioni di alcuni Magistrati siano più frutto del loro
<em>“sguardo”</em> politico che di puro diritto è sicuramente meritevole
di riflessione.</p>
<p><strong>A cosa si riferisce in particolare?</strong></p>
<p>Mi riferisco in particolare alle ultime vicende che hanno riguardato
la notifica da parte del Procuratore Capo di Roma, Lo Voi, alla
Presidente del Consiglio Meloni ed ai Ministri dell'Interno e della
Giustizia di essere indagati per il caso Almasri, o alle decisioni dei
Magistrati in merito al rimpatrio dei migranti dall'Albania. Per questo
atto che il Procuratore Lo Voi ritiene essere un “atto dovuto” mentre il
Governo un atto “voluto”, i membri laici del CSM stanno chiedendo a gran
voce il trasferimento mentre i membri togati fanno quadrato attorno alla
figura del Procuratore di Roma, Procuratore che nel frattempo ha dovuto
rispondere al COPASIR per il caso Caputi (Capo di Gabinetto della
Meloni) a seguito di un esposto del DIS cioè praticamente dei servizi
segreti. E' veramente un periodo molto duro per l'Italia, stiamo
assistendo ad un vero e proprio scontro tra Poteri dello Stato, tra
Governo e Magistratura e non so quanto questo possa fare il bene del
nostro Paese.</p>
<p><strong>Quindi queste correnti sarebbero una sorta di partito? O di
sindacato dei Magistrati?</strong></p>
<p>No, non direi cosi. Le correnti non sono assolutamente dei
partiti.</p>
<p>Sono semplicemente delle associazioni tra Magistrati. Il fenomeno è
molto vecchio e ben noto a chi mastica un po' di diritto. Basti pensare
che la prima associazione tra Magistrati è del 1909, l'AGMI
(Associazione Generale tra i Magistrati d’Italia). A quel tempo un
centinaio di magistrati pugliesi si associarono per chiedere al Governo
la riforma dell’ordinamento giudiziario pretendendo ad esempio, tra le
altre cose, l’estensione anche ai PM della inamovibilità prevista per i
Giudici. Il Governo dell'epoca non era molto convinto e ribadì
fortemente il rischio che così facendo si sarebbe attribuita
all’associazione appena creata una sorta di “<em>natura politica</em>”
al di là della loro dichiarazione ufficiale di intento apolitico. Il
Fascismo poi, giunto al potere poco dopo, pretese di trasformarla
proprio in un sindacato fascista ma questo determinò la contrarietà
prima e la decisione poi dell'AGMI di sciogliere l’Associazione. Dal
periodo successivo al fascismo, negli anni '50, l’associazionismo
rinasce con L'ANM (quella che oggi associa più del 90% dei Magistrati
Italiani). E qui si inseriscono le c.d. “correnti” interne all'ANM, vale
a dire una pluralità di associazioni che esprimono orientamenti
differenti relativi alla politica della Giustizia e al ruolo dei
Magistrati. Queste correnti non sono affatto una <em>longa manus</em>
dei partiti politici ma hanno una certa “affinità” ideologica con la
politica, seppur limitata solo a ciò che riguarda la Giustizia ed al
ruolo della Magistratura. Quindi il “peso” nella mediazione tra le
correnti determina poi la dirigenza e così anche la politica futura
dell’ANM. Di riflesso lo stesso si trasferisce poi nel CSM quando è
chiamato a decidere su questioni disciplinari o suona l’ora delle
nomine. Le dinamiche in sostanza non sono poi troppo diverse da quelle
della spartizione dei ruoli nella politica vera e propria. Più voti hai
ottenuto maggiore è l'incarico che puoi accampare, per te o per quelli
della tua corrente.</p>
<p><strong>Ed in che modo allora la Politica vorrebbe eliminare il peso
delle correnti nella Magistratura?</strong></p>
<p>Attraverso il sorteggio.</p>
<p>Attualmente il CSM è composto da diversi membri, 1/3 di questi viene
eletto dal Parlamento tra Professori universitari ed Avvocati (quindi
non Magistrati), sono i c.d. “membri laici” ed i 2/3 sono eletti da
tutti i Magistrati tra i Magistrati, i c.d. “membri togati”. Con la
riforma si vorrebbe riscrivere l'art. 104 della Costituzione secondo il
quale i membri del CSM, sempre rimanendo per 1/3 laici e per 2/3 togati,
verrebbero non più eletti, ma sorteggiati, con l'ovvia conseguenza che
potrebbe essere sorteggiato uno o più Magistrati appartenenti a correnti
che hanno poco o addirittura nessun peso nell'ANM. E questo poi si
riverbererebbe inevitabilmente nelle decisioni sulle assunzioni,
assegnazioni, trasferimenti nelle promozioni ecc, insomma nei compiti
che spettano al CSM. E capisce bene che questa cosa non è accettabile
per i Magistrati che, anche seguendo i dettami della Costituzione,
vogliono mantenere il diritto di scegliersi i propri rappresentanti e di
evitare che si possa insinuare il rischio di una ingerenza del Governo
nel Potere Giudiziario poiché magari, con il nuovo sistema, i propri
eletti potrebbero non avere la stessa “caratura” rispetto ai membri
scelti dal Parlamento nel CSM, perchè quelli indicati dal Parlamento
(quindi espressione della Politica) saranno prima scelti e poi inseriti
in un elenco ed estratti a sorte, mentre i Magistrati, cioè i togati,
saranno semplicemente estratti a sorte tra tutti, rimandando ad una
successiva legge ordinaria di stabilire le modalità.</p>
<p><strong>Questo porterebbe quindi alla scomparsa delle
correnti?</strong></p>
<p>No, non credo. Affermare che il sorteggio da solo spezzerà il legame
tra sorteggiati e correnti facendole magicamente sparire è sinceramente
utopistico ma infligge certo un duro colpo al potere delle correnti di
scegliersi i propri rappresentanti, e quindi un duro colpo alla
rappresentatività della corrente stessa nell'ANM prima e nel CSM
poi.</p>
<p><strong>Con questa riforma si velocizzerà quindi la
Giustizia?</strong></p>
<p>Assolutamente no. Non è una riforma sulla Giustizia ma sulla
Magistratura.</p>
<p>Dalla separazione delle carriere non deriverà alcun beneficio sulla
speditezza dei processi, nemmeno di riflesso. Il percorso poi è ancora
abbastanza lungo. Forse c'è il rischio che se nella seconda approvazione
non si raggiunga il quorum dei 2/3, ci sarà bisogno del referendum
popolare per confermarla.</p>
<p><strong>Quindi la partecipazione referendaria dei cittadini potrebbe
essere il fatto che pone fine al contrasto tra Governo e
Magistratura?</strong></p>
<p>Non sono di questo avviso. Nel 2022, se si ricorda, si sono tenuti 5
referendum abrogativi promossi sulla Giustizia. Uno di questi era
proprio quello sulla separazione delle funzioni. E fu anche un successo
visto che più del 70% votò a favore della separazione, peccato che
andarono a votare solo il 20% degli elettori.</p>
<p>Se ci dovesse essere un altro referendum non lo so, ma nel caso, non
c'è nulla che mi spinga a dire che quello futuro potrà avere maggiore
adesione. Questa scelta è una scelta tutta politica e la Politica dovrà
assumersi la responsabilità della riforma Costituzionale oppure del
mantenimento dello status quo con l'ovvio beneficio delle ragioni della
Magistratura.</p>
<p><strong>In chiusura, Lei da che parte sta?</strong></p>
<p>La mia convinzione è che sono maturi i tempi affinchè questa riforma
sia fatta, per tutte le motivazioni che ho detto prima. La Magistratura
ha avuto una, chiamiamola così “discussione” anche con noi Avvocati
Penalisti disertando l'inaugurazione dell'anno Giudiziario dell'Unione
Penalisti che si è tenuta ad inizio febbraio a Milano per, così
scrivono: “il disagio ad intervenire in un contesto complessivo nel
quale la magistratura viene sistematicamente delegittimata e individuata
come un ordine estraneo alla cultura istituzionale, quasi eversivo”.
Sicuramente sono parole forti quelle dei vertici degli Uffici Giudiziari
milanesi, ma in un clima come quello attuale, voglio dire, forse ci
possono anche stare, c'è forte tensione in questo momento in Italia, e
anche noi Avvocati abbiamo espresso nei loro confronti parole dure,
troppo dure, perchè c'è una bella differenza tra fare una buona riforma
costituzionale e farla ad ogni costo, soprattutto quando i costi li
sopportano gli altri.</p>
<p>Credo che noi Avvocati penalisti stiamo perdendo l'occasione di
giocare un ruolo determinante per dare un contributo serio fungendo da
“bilancieri” tra Governo e Magistratura, perchè è giusto spingere per
una riforma sempre voluta ma abbiamo anche il dovere di ascoltare fino
in fondo le ragioni della Magistratura sui rischi da loro paventati, ed
aiutare tutti a trovare quei correttivi affinchè questi rischi, qualora
esistenti, possano essere azzerati, perchè se c'è una cosa che ho
imparato nella mia professione è che la verità non sta mai da una parte
sola.</p>
<p>Mirko Bandiera</p>
