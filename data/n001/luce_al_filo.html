
<p>VIE DI TOSCANA</p>
<p>Consistenza settimanale di vie in fuga di solitudine</p>
<p>Verso cammini sempre noti, almeno una volta.</p>
<p>Strade di colline, prati non còlti</p>
<p>Pianure indecise quando il vapore</p>
<p>Si sarà addensato in rossi cotti,</p>
<p>e la luce irradierà, ardendo, superfici uniformi di tetti</p>
<p>e bassi poligoni.</p>
<p>Entrerà nel corpo il sole estivo e vibrerà la memoria</p>
<p>Impaziente, che spera serene durate</p>
<p>Di vie percorse rapidamente,</p>
<p>fino a un compimento ch’altri non daranno,</p>
<p>né la loro memoria vibra uguale, distratto il loro cuore…</p>
<p>Perde i contorni la memoria e i toni,</p>
<p>sperando ripetizioni infinite, che non verranno</p>
<p>se non per caso o per mancanza d’amore nei luoghi attesi…</p>
<p>Irraggerà il suo calore il sole di Toscana</p>
<p>Sui cotti semplici, unica consolazione</p>
<p>Rossa e ardente al dolore settimanale di vie</p>
<p>In fuga di solitudine verso raggi brevi</p>
<p>E contorni d’arte indecisi a prender forma nel cuore,</p>
<p>a dir la via in parole esatte, memoria di un canto unico,</p>
<p>che dura fino al sonno dei grilli,</p>
<p>stanchi di scandir l’ora col canto…</p>
<p>MASSA MARITTIMA</p>
<p>Piazze geometriche alla luce del sole</p>
<p>E della luna, forme simmetriche, forse gioiose.</p>
<p>Trasparenti un’univoca solitudine,</p>
<p>un corpo troppo nervoso</p>
<p>sbalzato da quei bassorilievi</p>
<p>messo là sulla strada…</p>
<p>Burattino di pietra silenzioso</p>
<p>Figura insonne da secoli e addolorata,</p>
<p>come una di quelle vergini colorate, chiuse per sempre.</p>
<p>Poche fattorie sulla via</p>
<p>La terra s’accende di più</p>
<p>Poche case – paiono accoglienti –</p>
<p>Le zolle e le vigne troppo arrossate</p>
<p>Arsi capelli, bruciati e strappati.</p>
<p>Se tu ci fossi, mi faresti compagnia,</p>
<p>compagno di terre rosse.</p>
<p>I colli silenziosi, le capre nere in corsa</p>
<p>Un sentore azzurro e uno grigio, se tu ci fossi …</p>
<p>Semplicemente potrei toccarti e forse no:</p>
<p>e tu ripetere le stesse parole, una cantilena affettuosa,</p>
<p>l’ultima, da quando il tuo corpo ha bisogno di più sonno.</p>
<p>SIENA</p>
<p>Dinnanzi a quest’arco sempre passerò</p>
<p>Di speranze perfette senza umano calore</p>
<p>Che non sia di marmo e di cotto,</p>
<p>di pietra serena in sogno, colorate speranze</p>
<p>e lamenti chiusi nell’arco di speranze perfette,</p>
<p>troppo sottili al tocco.</p>
<p>Sopra quest’arco s’attacca vòlta di cielo.</p>
<p>Colonnine marmoree aprono un balconcino</p>
<p>In lungo rettangolo bianco e sereno, unanime</p>
<p>Con la stessa pietra che sorreggerà trita, per anni,</p>
<p>leggere colonnine di deserti e speranze…</p>
<p>LA FORTEZZA MEDICEA</p>
<p>Si perdono le castagne perché io non le mangio?</p>
<p>Si frange l’argilla in mano,</p>
<p>fragile terra che amo,</p>
<p>misteriosa terra bruna.</p>
<p>S’infradiciano le castagne</p>
<p>La terra le macera con le foglie,</p>
<p>con la rapida ombra autunnale,</p>
<p>che scende vie più dolci, presto.</p>
<p>S’infradiciano d’acqua piovana.</p>
<p>Non li ho trovati qui i colombi,</p>
<p>per sbriciolare a loro, le castagne farinose..</p>
<p>Erano su un tetto in riposo d’affetto,</p>
<p>e quel cibo a loro, io non lo dò.</p>
<p>Da queste cime d’ori di bronzi,</p>
<p>d’argille che si frangono più delle castagne,</p>
<p>misteriose entrambe, farinose</p>
<p>fatte di terra e di sole e scotte, misteriose.</p>
<p>Luce che rompe in tenebra fosca.</p>
<p>Su onde rafferme di colline</p>
<p>Di cieli incolori, di scalpitii</p>
<p>Di zoccoli bruni, di zoccoli neri,</p>
<p>morbidi frutti d’argilla e di bosco.</p>
