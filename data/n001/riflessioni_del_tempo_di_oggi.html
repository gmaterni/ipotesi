
<p><strong>RECITE DEL TEMPO D’OGGI</strong></p>
<p>Molti anni fa (inizi anni 70) il mio più grande maestro di
psichiatria clinica G. Jervis scrisse un saggio intitolato “I militanti
e lo stregone”. In esso egli voleva significare che il normale
estremismo del comportamento militante rappresentasse “difese immature”
come tutti gli estremismi ideologizzati sono; che ci fosse frattura tra
percezione di sé nel mondo personale e relazionale del tempo; che la
parola da strumento emancipatorio maturativo, stava divenendo “incivile”
cioè dissociata dalle capacità propositive dell’Io.</p>
<p>La civiltà personale è la meta del cammino umano da diabolo a
metabolo a simbolo: così procede un maturo adattamento dalla dipendenza
totale e primitiva dell’Io infantile fino alla autonomia adulta,
maturando la difficile capacità di proporsi, di adattarsi all’ascolto e
al dialogo con l’altro e con il mondo.</p>
<p>Il lavoro del Prof. Jervis perorava con coraggio rinnovati
organizzatori “esterni” della coscienza dei contestatori in lotta: delle
istituzioni politiche varie, della scuola, nonché l’autoriflessione
critica umile delle condotte pratiche e qualche onestà intellettuale
“saggia” maestra, per gestire l’autodistruttività e l’inconcludenza
trasformativa del mondo: insomma educarsi a proporsi e non solo ad
opporsi ed imporsi.</p>
<p>A me pare che tutt’ora nelle contestazioni studentesche, spesso nei
comportamenti della normalità comune, a dominante impulsività verso
piaceri rapidi gravemente illusori, nella apatia diffusa giovanile,
nella pressoché assenza di proposte di riforma politica matura del
sistema sociale esistano all’opera false coerenze e non formazione
critica dell’Io militante e non solo.</p>
<p>In primis vedo sempre il bisogno del “nemico” con identificazioni
proiettive imponenti; non ci sono il pensiero critico e men che mai
autocritico, non c’è la parola modulata che metabolizzi il “negativo”
del mondo, la parola progetto che deve regolare l’azione, posticipata
nel tempo. Oggi la parola parla del nemico, è intrisa di volontà di
potenza, vuole essere avvio di azione distruttiva che non sa attendere,
è compulsiva illimitata desacralizzata: per questo donerà infelicità e
sconfitta certa alla presunzione di chi oggi si autoelegge giusto.</p>
<p>“Ah questi militanti consumatori di desideri mentali ed oggettuali
consumati rapidamente!” ciò al capitalismo globalizzato (in marcata
crisi dopo il 2001, il 2008 e il Covid) e ai riformisti di falsa
coscienza va benissimo: consumate e consumatevi sempre incessantemente,
erigete pure i desideri a diritti: ma che recita è mai questa che va in
onda?</p>
<p>Occorre con coraggio ergersi a protagonisti maturi ristabilendo un
equo rapporto parola-azione che, governi le inevitabili imperfezioni, le
infelicità di un mondo dove (qui è l’essenza) l’uomo capitalista e
l’oppositore di esso complici alleati involontari hanno sancito che “Dio
è morto”. Ancora onestà intellettuale ed etica- curiosità per l’opinione
altrui- carità interpretativa- valore del “limite- virtù teologali
dell’oggi, ci possono salvare dai vari poteri pervasivi. Da questi
scaturisce un neo panteismo dilagante ove ogni valore è intercambiabile
alla bisogna. Queste virtù teologali ci aiutano a superare
l’individualismo estremo dominante, nevroticamente collettivo del nostro
tempo. Oltre il consumo, il potere, il possesso, c’è l’oasi della
libertà: perciò non ci manchi la curiosità, la pazienza e la gioia; per
essere persone soggetti e non persone oggetto e macchine per uso
inconscio: la verità è la scoperta di questo inganno.</p>
<p>N.B. Per arginare le conseguenze immature e deformanti dell’agire di
oggi, tra l’altro studiate molto bene:</p>
<p>- “Le conversazioni notturne a Gerusalemme” del Cardinal C.M. Martini
premessa gioiello del coraggio, della responsabilità reietta ora così
lontana dagli umani orizzonti;</p>
<p>- “Il disagio nella civiltà” (1929) di S. Freud;</p>
<p>- “Perché la guerra”: carteggio Einstein- Freud del 1932;</p>
<p>- “L’elogio della imperfezione” di Rita Levi Montalcini del 1987;</p>
<p>- F. Faggin: “Oltre l’invisibile” guida egregia per nuovi orizzonti
del sapere;</p>
<p>- L’opera poetica di E. Montale,</p>
<p>- “Le riflessioni sulla saggezza della mente progrediente” tratto dal
De Rerum Natura di Tito Lucrezio Caro;</p>
<p>- La mia eterna “Divina Commedia” del sommo Poeta</p>
<p>- “La recita umana del teatro” di W. Shakespeare</p>
<p>In ricordo perenne, grato e affettuoso di G. Jervis, per cui
conoscere era co-nascere</p>
<p>Giovanni Mastrangeli</p>
