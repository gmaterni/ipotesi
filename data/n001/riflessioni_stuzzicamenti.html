
<h3 id="riflessioni-stuzzicamenti">Riflessioni StuzzicaMenti</h3>
<p>Franco Ferrarotti, recentemente scomparso (+13 novembre 2024),
maestro della sociologia scientifica come ha ricordato il prof.
Francesco Mattioli suo alunno in un intervento sui media on line, a metà
novembre, in un suo testo: “Simone Weil, pellegrina dell’assoluto”
(2003) scriveva: “<em>Il pensiero è l’unica vera forza di cui disponga
l’individuo. Il lavoro, anche il più miserabile dei lavori, non esclude,
ma richiama il pensiero. Il pensiero costituisce infatti una forza e
quindi un diritto unicamente nella misura in cui interviene nella vita
materiale</em>”.</p>
<p>…..</p>
<p>Quando mi hanno invitato a fare parte di questo gruppo “Ipotesi”, on
line, essendo un prete, membro di una istituzione non sempre amata o
seguita e a volte con piene ragioni (qualcuno direbbe che dovrebbe
sparire dal mercato delle idee) mi sono trovato a riflettere su me
stesso: che ruolo posso avere io in un mondo che cerca di pensare e di
capire? Non posso vendere lucciole per lanterne. Perché io credo nella
presenza di <em>qualcosa-realtà</em> che sia al di sopra del semplice
misurabile e “scientificamente” definibile. Ci sono tante realtà che non
sono misurabili e quantificabili. La giustizia, la verità, l’onestà, il
rispetto, la generosità e misericordia, l’amore… non sono gestibili con
un algoritmo. L’AI senza dubbio potrà darmi una definizione di certi
valori che mi permetto di chiamare “spirituali”… ed eventualmente farmi
una lista di caratteristiche degli stessi ma potrà l’AI o IA
sentire-vivere la giustizia, la verità, l’amore?.... Potrà sentire il
profumo di una rosa come io lo sento, anche se potrà riconoscere da
alcuni segnali che è di una rosa? Qui riconoscerete che leggo molto di
Federico Faggin (vedi: Silicio, Mondadori 2019, pag. 300). Posso
permettermi il lusso di PENSARE con la mia testa e non con quella delle
istituzioni che a volte ingabbiano il pensiero in dogmi o ideologie?
Questo non vuole dire che io abbia ragione. No, vuol dire che voglio
pensare e pensare e poi riflettere su quello che penso. I miei brevi
interventi saranno perciò una specie di “StuzzicaMENTI”. Pensare il
pensiero come suggeriva Hume nel “Trattato sulla natura umana”, del
1739. Un’altra lettura interessante per chi non ha timore di sentirsi
sfidato sarebbe quella di Lucrezio Caro, il “De rerum natura” (I sec.
a.C.). Capiterà l’occasione di andare a vedere anche il pensiero di
persone più vicine a noi: nella filosofia, nel pensiero spirituale delle
religioni, nell’arte, nella poesia, nella musica…perché dove il pensiero
umano si è sbizzarrito scopriamo le venature della verità, ancora da
scoprire. Poi la “realtà effettuale delle cose”, ricordate il
Machiavelli nel suo “Il Principe”?, ci obbligherà a uscire dalla
“immaginazione di esse” e costruire i cammini con la nostra vita e
partecipazione alla storia. Ma di questo ci saranno altri esperti in
campo, che non dovranno essere dogmatici, ma ricercatori di IPOTESI. In
mezzo a tanta confusione che annebbia la vista, condividere delle
IPOTESI non fa male alla salute. Anzi… ben vengano. Il dialogo non lo si
porta avanti guerreggiando sulle idee e sul potere, ma cercando i semi
di verità presenti ovunque. Difficile? Certamente. Ma se non ci crediamo
non ci riusciremmo mai.</p>
<p>Gianni Carparelli</p>
