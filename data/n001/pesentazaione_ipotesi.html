
<h3 id="un-ritorno-ipotesi">Un ritorno: Ipotesi </h3>
<p>Il gruppo fondatore di questa testata online si caratterizza per
essere stato protagonista della vita politica viterbese e non solo, già
a partire dagli anni 70/80 e quindi per aver cumulato decenni di
esperienza, per aver attraversato più fasi politiche e aver assistito a
importanti trasformazioni tecnologiche e della convivenza civile. Non è
casuale che sia stata rivitalizzata una testata del 1976 di proprietà
allora, di un artigiano tipografo, Sauro Sorbini, repubblicano storico
con simpatie anarchico-libertarie, attento osservatore dei tumultuosi
fenomeni soprattutto giovanili di quel tempo.</p>
<p>Un gruppo attraversato da storie provenienti dalla tradizione laica e
religiosa del cattolicesimo democratico, che non nutre finalità
nostalgiche e lo si capirà dai contenuti e dal tenore degli articoli che
saranno pubblicati e soprattutto dall’apertura ai contributi di menti
libere e interessate ai processi di cambiamento in corso e dalla massima
disponibilità a favorire la collaborazione di rappresentanti delle fasce
generazionali più giovani sui temi di maggiore attualità, non solo
politica, ma culturale e tecnologica.</p>
<p>Non verranno posti limiti ai temi da trattare, tutti i contributi
saranno benvenuti e tutte le opinioni avranno l’opportunità di potersi
confrontare. Ci saranno solo due paletti invalicabili, il perimetro
dettato dalle norme costituzionali vigenti, intese in senso non rigido o
pregiudizialmente chiuso a processi riformatori e l’insostituibilità del
confronto delle idee che mai potrà trasferirsi e svilirsi nello scontro
personale.</p>
<p>Naturalmente anche questa esperienza sconterà il noviziato, e la
sperimentazione la farà da padrona, non saremo esenti da pecche e i
suggerimenti o le critiche ,che puntualmente arriveranno, saranno
recepiti come stimolo a crescere, sia nei contenuti che nella capacità
di migliorare il livello della comunicazione. Conterà anche il fatto che
saremo unici, nel panorama della stampa viterbese e della Tuscia, per
gli argomenti trattati e per essere un’esperienza basata totalmente sul
volontariato dei partecipanti al progetto.</p>
<p>L’obiettivo di migliorare continuamente sotto tutti i punti di vista
sarà la nostra “ossessione” e a questo saranno finalizzate tutte le
risorse che verranno acquisite, siano esse umane che finanziarie.</p>
<p>Da oggi si parte guardando avanti verso le sfide che ci attendono, ma
volgendo anche lo sguardo indietro per misurare la strada percorsa e le
difficoltà superate.</p>
<p>Un grazie anticipato a tutti coloro che vorranno accompagnarci a
qualsiasi titolo, quindi non solo scrivendo, ma anche solo leggendo ciò
che verrà prodotto da questa esperienza.</p>
