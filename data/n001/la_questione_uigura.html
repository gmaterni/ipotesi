<!--
TITOLO
Violazione dei diritti umani nella Repubblica Popolare Cinese
SOTTOTITOLO
Introduzione alla questione Uigura nello Xinjiang con la soppressione
dell'identità culturale
AUTORE
Matteo Faregna
DATA
10-12-2024
ARTICOLO
-->

<p><em><strong>Introduzione alla questione uigura nello
Xinjiang</strong></em></p>
<p>Gli uiguri sono uno dei 56 gruppi etnici ufficialmente riconosciuti
dalla Repubblica Popolare Cinese <a href="#fn1" class="footnote-ref"
id="fnref1" role="doc-noteref"><sup>1</sup></a>. Essi abitano la regione
nota come Xinjiang, dichiarata nel 1955 “provincia autonoma”<a
href="#fn2" class="footnote-ref" id="fnref2"
role="doc-noteref"><sup>2</sup></a>, proprio in ragione delle peculiari
caratteristiche di questo popolo, turcofono e di religione musulmana. Lo
status di provincia autonoma conferisce, almeno sulla carta, una serie
di garanzie e tutele ed alcuni elementi di autogoverno. Sebbene vivano
in questa terra da oltre due millenni<a href="#fn3" class="footnote-ref"
id="fnref3" role="doc-noteref"><sup>3</sup></a>, attualmente gli uiguri
costituiscono solamente una minoranza della popolazione totale della
regione, a causa della costante immigrazione di altre etnie (con larga
prevalenza di quella han) voluta dal governo centrale.</p>
<p>L’origine di questa popolazione risale alle tribù di lingua turca
originarie della Mongolia<a href="#fn4" class="footnote-ref" id="fnref4"
role="doc-noteref"><sup>4</sup></a>. Nel corso dei secoli alcune delle
suddette tribù migrarono verso occidente, altre, tra cui gli uiguri,
scelsero di stabilirsi nell’area orientale dove svilupparono tratti
culturali distintivi. Le radici profondamente diverse rispetto a quelle
della maggioranza del resto del Paese sono chiare anche nei tratti
somatici.</p>
<p>Gli uiguri entrano a far parte dell’allora Impero cinese solo nel
corso del secolo XIX<a href="#fn5" class="footnote-ref" id="fnref5"
role="doc-noteref"><sup>5</sup></a>, quando la loro terra viene
conquistata dalla dinastia Qing. Proprio in questo periodo viene
attribuito alla regione il nome di Xinjiang, ossia Nuova Frontiera.
Durante gli anni ’30 e ’40 del Novecento si affermano i primi movimenti
indipendentisti, che mirano alla creazione della Repubblica del
Turkestan (Terra dei Turchi); il tentativo, tuttavia, fallisce <a
href="#fn6" class="footnote-ref" id="fnref6"
role="doc-noteref"><sup>6</sup></a>. Le tensioni tra la popolazione
uigura e il governo centrale continuano nel corso dei decenni
successivi, caratterizzate da un progressivo aumento della violenza e
della repressione.</p>
<p>Le motivazioni che spingono quella che nel 1949 diviene la Repubblica
Popolare Cinese ad interessarsi così intensamente a questa regione vanno
ricercate, oltre che nella volontà di reprimere i movimenti
indipendentisti, nelle caratteristiche geografiche del territorio che ne
fanno un luogo di grande rilevanza economica e geopolitica.</p>
<p>Lo Xinjiang è situato nella parte nord-occidentale della Cina, occupa
un’area di 1.66 milioni di km quadrati, il che ne fa una delle provincie
più estese del Paese, e confina con ben 8 Stati (Mongolia, Russia,
Kazakhistan, Kirghizistan, Tagikistan, Afghanistan, Pakistan e con la
parte del Kashmir controllata dall’India). Costituisce, quindi, un ponte
naturale tra Pechino e l’Asia centrale.</p>
<p>La sua economia è stata a lungo basata sull’agricoltura e
sull’allevamento, ma l’abbondanza di giacimenti minerari, ricchi di gas
e petrolio (circa un terzo delle riserve nazionali<a href="#fn7"
class="footnote-ref" id="fnref7" role="doc-noteref"><sup>7</sup></a>),
hanno consentito, nel corso degli ultimi decenni, un intenso sviluppo
della zona, favorito anche da ingenti investimenti da parte del governo
centrale. Nell’ambito di tali investimenti, è stato costruito un
oleodotto, di notevole importanza in quanto collega la Cina al
Kazakistan, e di un imponente gasdotto, non ancora terminato, che
arriverà fino in Siberia<a href="#fn8" class="footnote-ref" id="fnref8"
role="doc-noteref"><sup>8</sup></a>.</p>
<p>Il valore strategico della regione a livello geopolitico è stato
definitivamente sancito, lo scorso decennio, con la decisione di Pechino
di far passare in questo territorio tre dei cinque corridoi economici in
cui si articola il progetto delle nuove Vie della Seta (Belt and Roand
Initiative), che ha lo scopo di rafforzare i rapporti commerciali e non
solo tra Cina, Europa ed Asia. Il primo corridoio collega le regioni
costiere della Cina Orientale ai mercati dell’Europa Settentrionale; il
secondo si estende per tutto il Medio Oriente e termina al porto del
Pireo, in Grecia; il terzo garantisce anch’esso uno sbocco sul mare, ma
stavolta sul Mar Arabico, in Pakistan<a href="#fn9" class="footnote-ref"
id="fnref9" role="doc-noteref"><sup>9</sup></a>.</p>
<p>La Belt and Road Initiative ha avuto un impatto enorme sullo
Xinjiang. La regione, storicamente isolata e a lungo sostanzialmente
priva di rilevanti vie di comunicazione, è stata oggetto di un
gigantesco piano di potenziamento infrastrutturale. Iniziato nei primi
anni 2000, quando il governo cinese ha avviato lo sfruttamento delle
abbondanti risorse dell’area, ha poi avuto un nuovo impulso nel decennio
successivo, con la costruzione di migliaia di chilometri di strade,
autostrade e ferrovie, anche ad alta velocità, centri logistici ed
aeroporti<a href="#fn10" class="footnote-ref" id="fnref10"
role="doc-noteref"><sup>10</sup></a>.</p>
<p>Quando si analizza l’evoluzione dell’approccio che la Repubblica
Popolare Cinese ha avuto e continua ad avere nei confronti della
popolazione uigura, è necessario tenere presente questa crescente
rilevanza assunta dalla regione dello Xinjiang agli occhi di Pechino. Se
inizialmente si trattava semplicemente di reprimere i movimenti
indipendentisti per assicurare l’unità nazionale, successivamente,
garantire la stabilità dell’area è diventata un’urgente necessità per
mettere al sicuro gli enormi interessi economici e geopolitici nella
zona.</p>
<p>Già all’epoca di Mao Zedong la regione viene militarizzata,
attraverso una massiccia presenza dell’esercito cinese (politica dello
<em>strike hard</em>) e la popolazione comincia ad essere oggetto di una
sinizzazione forzata. La Cina avvia un’opera sistematica di eliminazione
dell’identità religiosa, linguistica e culturale della popolazione
uigura, al fine di uniformarla a quella della maggioranza del Paese<a
href="#fn11" class="footnote-ref" id="fnref11"
role="doc-noteref"><sup>11</sup></a>.</p>
<p>La situazione si aggrava dopo il crollo dell’Unione Sovietica, a cui
fa seguito la nascita delle Repubbliche indipendenti dell’Asia Centrale,
con cui gli uiguri dello Xinjiang hanno in comune origini culturali,
linguistiche e la medesima religione, quella islamica <a href="#fn12"
class="footnote-ref" id="fnref12" role="doc-noteref"><sup>12</sup></a>.
Con tali Stati cominciano una serie di scambi, dapprima di natura
commerciale, ma che ben presto si saldano a rivendicazioni politiche
secessioniste, alimentate dall’ideale panturco che si diffonde
nell’area<a href="#fn13" class="footnote-ref" id="fnref13"
role="doc-noteref"><sup>13</sup></a>. Su queste basi nasce il Movimento
Islamico del Turkestan Orientale, un gruppo indipendentista
transnazionale particolarmente attivo nello Xinjiang, promotore di
rivolte e scontri con le forze di sicurezza cinesi<a href="#fn14"
class="footnote-ref" id="fnref14"
role="doc-noteref"><sup>14</sup></a>.</p>
<p>Il governo centrale bolla subito questo movimento come terrorista.
Alcuni anni dopo, con la nascita del concetto di minaccia terroristica
globale di matrice islamica, affermatosi a livello internazionale a
seguito dell’attacco alle torri gemelle, Pechino coglie il momento
perfetto per sottoporre arbitrariamente i gruppi indipendentisti a
misure repressive. Per la popolazione uigura, come per altri, la
giustificazione di tali misure poggia sulla religione musulmana<a
href="#fn15" class="footnote-ref" id="fnref15"
role="doc-noteref"><sup>15</sup></a>, ciò anche al fine di non suscitare
reazioni da parte della comunità internazionale, che in questa fase
rimane ancora prevalentemente silente.</p>
<p>Tuttavia, col passare del tempo e con l’inasprirsi delle violenze, le
vicende del popolo uiguro, che per lungo tempo erano rimaste
sostanzialmente all’interno dei confini della Repubblica Popolare
Cinese, cominciano ad avere una eco anche all’estero. I dissidenti
fuggono e descrivono ciò che accade.</p>
<p>I metodi adottati sono molteplici e brutali. Tra questi, quello di
più vecchia data è l’occupazione militare, che rende possibile soffocare
qualsiasi forma di dissenso. Anche la migrazione di popolazione di etnia
han, incoraggiata e sostenuta dal governo centrale, è un fenomeno che
viene da lontano: essa raggiunge col tempo lo scopo prefissato, ossia la
riduzione del peso demografico degli uiguri, che diventano una minoranza
nella loro stessa terra (costituiscono attualmente circa il 45 % dei
residenti dello Xinjiang). Medesimo obiettivo ha la sterilizzazione
forzata delle donne<a href="#fn16" class="footnote-ref" id="fnref16"
role="doc-noteref"><sup>16</sup></a>. La sinizzazione è portata avanti
attraverso la distruzione delle moschee, il divieto dell’insegnamento
nelle scuole della lingua uigura, così come la proibizione di farne uso
in pubblico, e l’imposizione di programmi scolastici che ignorano la
cultura locale. La lingua e la cultura cinese sono, invece, imposte con
la forza<a href="#fn17" class="footnote-ref" id="fnref17"
role="doc-noteref"><sup>17</sup></a>. I passaporti sono ritirati e la
libertà di movimento viene limitata<a href="#fn18" class="footnote-ref"
id="fnref18" role="doc-noteref"><sup>18</sup></a>. Migliaia di persone
spariscono<a href="#fn19" class="footnote-ref" id="fnref19"
role="doc-noteref"><sup>19</sup></a>, molte altre vengono rinchiuse nei
cosiddetti centri di rieducazione, all’interno dei quali sono di fatto
costrette ai lavori forzati e subiscono abusi di ogni tipo<a
href="#fn20" class="footnote-ref" id="fnref20"
role="doc-noteref"><sup>20</sup></a>. Più recentemente, la repressione è
stata “informatizzata”: gli uiguri sono schedati con un sofisticato
sistema di riconoscimento facciale su base etnica, sfruttando un sistema
di videosorveglianza diffuso capillarmente sul territorio. Inoltre, è in
fase di creazione una banca dati basata su indicatori biometrici (DNA,
gruppo sanguigno, impronte digitali, registrazioni vocali) che in futuro
consentirà di tracciare l’intera popolazione<a href="#fn21"
class="footnote-ref" id="fnref21"
role="doc-noteref"><sup>21</sup></a>.</p>
<p>La diffusione di informazioni concernenti quello che, a detta del
Dipartimento di Stato americano, può essere considerato un genocidio<a
href="#fn22" class="footnote-ref" id="fnref22"
role="doc-noteref"><sup>22</sup></a>, ha portato la comunità
internazionale a prendere progressivamente coscienza della questione e
ad adottare le prime azioni concrete. Nel 2021 Usa, Canada, Unione
Europea e Regno Unito approvano un pacchetto di sanzioni nei confronti
della Cina<a href="#fn23" class="footnote-ref" id="fnref23"
role="doc-noteref"><sup>23</sup></a>. L’anno successivo l’Ufficio
dell’Alto Commissario Onu per i Diritti Umani pubblica un rapporto sulle
gravi violazioni commesse dalla Repubblica Popolare Cinese nello
Xinjiang<a href="#fn24" class="footnote-ref" id="fnref24"
role="doc-noteref"><sup>24</sup></a>. Nello stesso anno gli Usa vietano
le importazioni di tutte le merci prodotte nella provincia autonoma<a
href="#fn25" class="footnote-ref" id="fnref25"
role="doc-noteref"><sup>25</sup></a>. Accanto all’azione degli Stati,
intensa è anche l’attività delle ONG, che producono documenti che
descrivono le condizioni di vita della popolazione uigura e gli abusi a
cui essa è sottoposta; anche gli organi di informazione di molti Paesi
cominciano a far conoscere la questione in maniera più dettagliata ed
estesa all’opinione pubblica.</p>
<p>La Cina, dal canto suo, nega di essere responsabile delle violazioni
di diritti umani nei confronti degli uiguri che gli vengono addebitate,
sostenendo, al contrario, di aver garantito alla regione e ai suoi
abitanti un notevole sviluppo economico ed un conseguente aumento del
benessere. Le uniche ammissioni di uso della forza nella provincia
autonoma sono giustificate dalla legittima lotta al terrorismo. Per il
resto, Pechino ritiene di svolgere le normali attività che ogni Stato
attua per garantire la sicurezza dei propri cittadini e la stabilità del
proprio sistema politico e amministrativo.</p>
<p>Matteo Faregna</p>
<aside id="footnotes" class="footnotes footnotes-end-of-document"
role="doc-endnotes">
<hr />
<ol>
<li id="fn1"><p><em>Storia e sviluppo dello Xinjiang, dall’antichità ai
giorni nostri</em>, Centro Studi Eurasia e Mediterraneo (online).<a
href="#fnref1" class="footnote-back" role="doc-backlink">↩︎</a></p></li>
<li id="fn2"><p>Nello stesso anno furono ottennero il medesimo
riconoscimento altri quattro territori, tra cui il Tibet.<a
href="#fnref2" class="footnote-back" role="doc-backlink">↩︎</a></p></li>
<li id="fn3"><p>Giorgio Cuscito, <em>La Cina e l’ossimoro turco</em>,
Limes online, 23 marzo 2017.<a href="#fnref3" class="footnote-back"
role="doc-backlink">↩︎</a></p></li>
<li id="fn4"><p>Federico De Renzi, <em>Il sogno del Turkestan
Orientale</em>, Limes online, 22 settembre 2015.<a href="#fnref4"
class="footnote-back" role="doc-backlink">↩︎</a></p></li>
<li id="fn5"><p>Ted Regencia, <em>What you should know about Chinas’s
minority Uighurs</em>, Al-Jazeera online, 8 luglio 2021.<a
href="#fnref5" class="footnote-back" role="doc-backlink">↩︎</a></p></li>
<li id="fn6"><p>Ivi.<a href="#fnref6" class="footnote-back"
role="doc-backlink">↩︎</a></p></li>
<li id="fn7"><p>Mara Fiorentini, <em>Lo Xinjiang e la frontiera
dell’identità</em>, Notizie Geopolitiche (online), 8 giugno 2022.<a
href="#fnref7" class="footnote-back" role="doc-backlink">↩︎</a></p></li>
<li id="fn8"><p><em>Russia e Cina unite da un mega gasdotto</em>, AGI
online, 22 marzo 2023.<a href="#fnref8" class="footnote-back"
role="doc-backlink">↩︎</a></p></li>
<li id="fn9"><p>Lily Kuo e Niko Kommenda, <em>What is China’s Belt and
Road Initiative</em>, The Guardian online, 30 luglio 2018.<a
href="#fnref9" class="footnote-back" role="doc-backlink">↩︎</a></p></li>
<li id="fn10"><p>Federico Giuliani, <em>Cos’è lo Xinjiang e perché è
così importante</em>, Inside Over (online), 8 marzo 2021.<a
href="#fnref10" class="footnote-back" role="doc-backlink">↩︎</a></p></li>
<li id="fn11"><p>Giulia Sciorati, <em>Cina: la questione uigura nello
Xinjiang</em>, ISPI online, 23 settembre 2019.<a href="#fnref11"
class="footnote-back" role="doc-backlink">↩︎</a></p></li>
<li id="fn12"><p>Giorgio Cuscito, <em>L’Ossessione della Cina</em>,
Limes online, 4 luglio 2019.<a href="#fnref12" class="footnote-back"
role="doc-backlink">↩︎</a></p></li>
<li id="fn13"><p>Ivi.<a href="#fnref13" class="footnote-back"
role="doc-backlink">↩︎</a></p></li>
<li id="fn14"><p>Federico De Renzi, <em>Il sogno del Turkestan
Orientale</em>, Limes online, 22 settembre 2015.<a href="#fnref14"
class="footnote-back" role="doc-backlink">↩︎</a></p></li>
<li id="fn15"><p>Kristian Petersen, <em>How 9/11 helped China wage its
own false war on terror</em>, Al Jazeera online, 8 settembre 2021.<a
href="#fnref15" class="footnote-back" role="doc-backlink">↩︎</a></p></li>
<li id="fn16"><p>United Nations Office of the High Commissioner for
Human Rights, <em>Assessment of human rights concerns in the Xinjiang
Uyghur Autonomous Region</em>, 31 agosto 2022, pp. 32-36<a
href="#fnref16" class="footnote-back" role="doc-backlink">↩︎</a></p></li>
<li id="fn17"><p>Ivi, pp. 12-18.<a href="#fnref17" class="footnote-back"
role="doc-backlink">↩︎</a></p></li>
<li id="fn18"><p>Ivi, pp 30-32.<a href="#fnref18" class="footnote-back"
role="doc-backlink">↩︎</a></p></li>
<li id="fn19"><p>Ivi, pp. 40-42.<a href="#fnref19" class="footnote-back"
role="doc-backlink">↩︎</a></p></li>
<li id="fn20"><p>Ivi, pp. 12-18.<a href="#fnref20" class="footnote-back"
role="doc-backlink">↩︎</a></p></li>
<li id="fn21"><p>Ivi, p. 10.<a href="#fnref21" class="footnote-back"
role="doc-backlink">↩︎</a></p></li>
<li id="fn22"><p><em>Gli Stati Uniti hanno accusato la Cina di genocidio
degli uiguri,</em> Il Post (on-line), 31 marzo 2021.<a href="#fnref22"
class="footnote-back" role="doc-backlink">↩︎</a></p></li>
<li id="fn23"><p>Alessia De Luca, <em>Genocidio, Pechino sotto
accusa</em>, ISPI on line, 23 febbraio 2021.<a href="#fnref23"
class="footnote-back" role="doc-backlink">↩︎</a></p></li>
<li id="fn24"><p>Alessia De Luca, <em>Uiguri: l’Onu accusa Pechino</em>,
ISPI on line, 1 settembre 2022.<a href="#fnref24" class="footnote-back"
role="doc-backlink">↩︎</a></p></li>
<li id="fn25"><p>Lorenzo Lamperti, <em>Xinjiang: interessi commerciali e
geopolitici silenziano la causa uigura</em>, Gariwo Magazine (on-line),
5 dicembre 2023.<a href="#fnref25" class="footnote-back"
role="doc-backlink">↩︎</a></p></li>
</ol>
</aside>
