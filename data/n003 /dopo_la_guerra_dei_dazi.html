<!--
TITOLO
Dopo la guerra dei dazi niente più come prima
SOTTOTITOLO
Trump alla Casa bianca ha sconvolto le regole del commercio
internazionale. Le prospettive per Stati uniti, Europa e Cina
AUTORE
Di Paolo Mastromo
DATA
10-04-2025
ARTICOLO
-->

<h3>Dopo la guerra dei dazi niente più come prima</h3>
<p>In soli tre mesi “The Donald”, che si era presentato ai suoi elettori
come “inflessibile” nel suo programma Maga (Make America Great Again),
ha mostrato un attivismo davvero notevole. Tre le linee-guida della sua
politica, al momento: La guerra agli “immigrati clandestini”, il
desiderio di dire una parola definitiva sulla guerra in Ucraina, il
tentativo di riequilibrare la bilancia commerciale Usa. Il primo
tentativo è andato bene (dal suo punto di vista): negli States si è
scatenata una vera e propria caccia al clandestino. Persone che vivevano
da anni in America sono state rimpatriate dalla sera alla mattina, come
fossero dei malfattori. Una tragedia sotto l’aspetto dell’impatto
sociale ma questo è il prezzo che il Presidente ha deciso di pagare agli
elettori che lo hanno votato.</p>
<p>Sulla guerra in Ucraina il risultato dell’attivismo Usa è davanti
agli occhi di tutto il mondo. Le frenetiche consultazioni fra Usa e
Federazione russa hanno certamente portato a un riavvicinamento nelle
relazioni fra i due grandi Paesi ma siamo ben lungi dall’avere raggiunto
risultati concreti. Anzi, si potrebbe dire che entrambi gli attori di
questo conflitto si stiano facendo beffe di Donald Trump; sulle terre
rare Vlodomyr Zelensky cambia atteggiamento ogni giorno, così che, a
oggi, non è chiaro se, quando e che cosa (e a quali condizioni) il
presidente ucraino sarà disposto a concedere. Dal canto suo Vladimir
Putin ha concordato un “cessate il fuoco”, però lo ha limitato alle
infrastrutture energetiche e collegato alla fine delle sanzioni
internazionali. In pratica, la guerra prosegue e la prevalenza dei Russi
sul terreno è evidente. Zelensky sembra aver fatto una scelta di campo
in favore dell’Europa (che, obiettivamente è l’alleato più e meglio
disposto a foraggiarlo ancora), e staremo a vedere se questo
atteggiamento – che a molti osservatori sembra suicida – durerà ancora
per molto tempo.</p>
<p>Resta la guerra dei dazi. Partita in sordina (con dazi a Messico e
Canada, però come ritorsione per la loro politica troppo lassista sul
controllo delle frontiere) è poi esplosa all’inizio di aprile. Con
effetti devastanti sul commercio e sulla finanza globale, tanto da far
dire agli osservatori di cose economiche che “è finita un’epoca”.
L’epoca sarebbe quella del libero scambio; il Wto (World trade
organization) è stato dal gennaio 1995, quindi negli ultimi trent’anni,
il grande accordo mondiale sul commercio internazionale, ispirato a
“principi di cooperazione, liberalizzazione, rimozione degli ostacoli al
libero commercio e riduzione dei dazi”. Trump ha rigettato in blocco la
logica del Wto – che poneva gli Stati uniti sullo stesso piano dei suoi
competitors – e ha caricato l’arma dei dazi per annullare il gap che
vedeva gli Usa perdenti rispetto alla organizzazione del lavoro e ai
costi di produzione cinesi.</p>
<p>Vediamo brevemente (con l’avvertenza che in questa situazione
precaria e instabile le cose cambiano letteralmente ogni giorno) che
cosa accade, su questo tema, negli Stati uniti, in Europa e in Cina.</p>
<p><strong>Usa</strong> – I dazi ridaranno competitività alle aziende
statunitensi, fino a oggi costrette a minimizzare i margini, depressi
dai costi troppo bassi dei prodotti cinesi. I dazi consentiranno agli
imprenditori americani di alzare i prezzi, e con essi i profitti.
Quindi, dovrebbe svilupparsi il mercato interno. Uso il condizionale per
due ragioni: la prima è che un rialzo dei prezzi provocherà inflazione
negli Stati Uniti, con aumento della povertà, dell’emarginazione e del
disagio sociale. La seconda è che la presumibile maggiore produzione
dell’industria statunitense avrà anch’essa un costo. La disoccupazione
Usa è ai minimi (siamo intorno al 4%) e di “lavoratori in nero” ce ne
saranno sempre di meno, dopo la politica anti-immigrazione di Trump. La
conseguenza sarà che il costo del lavoro crescerà, e anche questo è un
elemento inflattivo. Infine: i contro-dazi che l’intero mondo sta
frettolosamente varando contro l’esosità Usa potrebbero fungere da
elemento negativo per l’export americano. E alla fin fine non è detto
che questa operazione potrà raggiungere il suo scopo, cioè ridurre
significativamente il deficit commerciale.</p>
<p><strong>Europa</strong> – L’Europa, in prospettiva, non gode di buona
salute. Si tratta di un continente trasformatore, che vive di export,
con gli Usa primo mercato di sbocco. Inoltre, Trump ha già detto che
“potrebbe trattare” ma solo con la Commissione, non con i singoli Paesi.
Se questo atteggiamento fosse confermato – lo sapremo nelle prossime
settimane – il rischio è quello di una guerra fratricida fra i Paesi
europei, ciascuno spinto a difendere i propri interessi nazionali, quasi
sempre concorrenziali fra loro. Dovremo salvare il vino italiano o
quello francese? O quello spagnolo? La meccanica tedesca o quella
polacca? La soluzione più semplice sarebbe quella di lasciar perdere
l’irascibile “Tycoon” e rivolgerci altrove (Russia, India, Cina, paesi
Brics in generale); ma in Europa il pregiudizio politico verso parecchi
di questi Paesi è più forte che mai. D’altro canto le ingenti spese per
armamenti che l’Europa sta decretando sottraggono risorse al sostegno
dell’industria e dell’agricoltura (con l’eccezione della Germania che –
paralizzata da una pesante crisi dell’industria automobilistica – sembra
in procinto di riconvertirsi proprio all’industria bellica). Di
conseguenza, anche in Europa avremo crisi industriale, aumento della
disoccupazione e stagnazione. Forse non avremo una significativa
inflazione perché i redditi medi dei cittadini europei, già non
particolarmente floridi, non potrebbero sopportare i rilevanti aumenti
di prezzo che inevitabilmente l’industria, penalizzata dal mancato
export verso gli Usa, proverà a chiedere al mercato.</p>
<p><strong>Cina</strong> – La strategia cinese che si va delineando
sembra particolarmente interessante. E a preoccuparsi dovrebbe essere
Donald Trump assai più che Xi Jinping. A dazi del 145% Xi Jinping
risponde con contro-dazi al 125% e con una parallela svalutazione della
moneta. Ma non si tratta di un pareggio a reti inviolate. La Cina si
appresta infatti a una storica riconversione; Pechino pensa infatti che
potrebbe sostituire i consumatori statunitensi con quelli…. Cinesi.
Come? Arricchendo questi ultimi, in maniera che il loro elevato potere
di acquisto non freni la produzione industriale. Nazionalismo
supponente? Mica tanto. Oggi il Pil procapite usa è a quota 82.000
dollari, quello della Cina a 12.000. Sembra – ed è – un divario davvero
importante. Ma se lo vediamo in maniera dinamica le cose sono diverse.
Il pil procapite della Cina nel 2000 era di 959 dollari, quello degli
Usa, sempre nel 2000, era di 36.320 dollari. Quindi il pil procapite in
Cina in 25 anni è cresciuto di 12 volte, negli Usa di 2,2 volte. Con
questa progressione fra altri quindici anni, quindi intorno al 2040, il
Pil procapite della Cina potrebbe raggiungere quota 110mila dollari,
quello Usa sarà intorno ai 120mila dollari, praticamente alla pari. Con
la differenza che i Cinesi sono 1,4 miliardi, gli Statunitensi 340
milioni. E con la differenza – che non mi sembra punto trascurabile –
che la Cina prosegue una politica “tipo Wto” (…“principi di
cooperazione, liberalizzazione, rimozione degli ostacoli al libero
commercio e riduzione dei dazi”..) puntando sulla intrinseca efficienza
della propria organizzazione del lavoro e su una indiscussa capacità
politica di stringere alleanze e accordi.</p>
<p>Infine, l’Europa. Dovrà smetterla di affrontare i problemi economici
in chiave ideologica. E decidere una buona volta non quale sarebbe “il
miglior mondo in cui vivere” ma quale sarebbe il campo nel quale è più
conveniente stare. Sembrerebbe una scelta ragionevole; forse anche
obbligata. Ma non è detto che a Bruxelles la pensino allo stesso
modo.</p>
<p>Di Paolo Mastromo</p>
