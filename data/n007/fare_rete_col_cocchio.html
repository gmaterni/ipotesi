<!--
TITOLO
Fare rete col cocchio.
SOTTOTITOLO
Una frase fatta e alcuni vizietti del
volontariato.
AUTORE
Raimondo Raimondi
DATA
20-09-2025
ARTICOLO
-->

<h3>Fare rete col cocchio.</h3>
<p>“Milinda, re dell’India, incontra il saggio Nagasena, che gli
chiede:</p>
<p>- Tu, sire, come venisti, a piedi o in cocchio?</p>
<p>- Io non venni, Signore, a piedi, io venni in un cocchio.</p>
<p>- Ebbene, se venisti, sire, in un cocchio, spiegami che cosa esso
sia. È forse il timone il cocchio?</p>
<p>- Io non affermai ciò.</p>
<p>- è l’asse il cocchio?</p>
<p>- Certamente no.</p>
<p>- Sono le ruote, o il telaio, o le corde, o il giogo, o i raggi delle
ruote, o il pungolo, il cocchio?</p>
<p>E a tutte queste domande rispose ancora negativamente.</p>
<p>- E allora sono tutte queste parti insieme il cocchio?</p>
<p>- No, signore.</p>
<p>- Ma v’è alcuna cosa al di fuori di esse che sia il cocchio?</p>
<p>E ancora rispose di no.</p>
<p>- Allora non posso scoprire alcun cocchio. Cocchio è un suono vano.”
(1)</p>
<p>Questo dialogo mi viene in mente quando sento l’espressione: fare
rete.</p>
<p>“Fare rete” fa parte dello slang del volontariato ed ha significati
talmente indefiniti da far apparire la “rete” un mucchio incoerente e
impermanente di parti analogo al cocchio del re Milinda.</p>
<p>Ora, se “fare rete” significa che gli ETS (associazioni di
volontariato) devono stabilire fra di loro rapporti di collaborazione
duraturi e non effimeri, per esempio rapporti che non siano legati alla
episodica competizione sul bando di turno, allora “fare rete” significa
impegnarsi per mettere in piedi e far funzionare un sistema, costituito
da regole comuni e condivise, da una visione comune e condivisa, da un
fine comune e condiviso. Regole, visione e fine, che assieme compaginano
e modellano le parti in un sistema.</p>
<p>Va da sé che, in quest’ottica, l’ottimizzazione complessiva del
sistema pasa attraverso la sub-ottimizzazione delle parti, in altre
parole richiede che le parti si adeguino alle regole, alla visione e al
fine, mettendo in conto la possibilità di rinunciare a parte del proprio
immediato interesse.</p>
<p>Tutti gli ETS intendono questo con l’espressione “fare rete”? Ho i
miei dubbi e abbozzo una risposta, evidenziando prima un paio di
fatti.</p>
<p>Anni fa raccolsi le risposte di 40 volontari alla domanda: “scrivi
due aggettivi positivi e due negativi sulle associazioni di
volontariato.”.</p>
<p>L’aggettivo negativo più ricorrente (14%) fu “autoreferenziali” da
leggere assieme all’altro (5%) “senza coordinamento e condivisione”
(2).</p>
<p>A marzo di quest’anno ho presentato il risultato di un questionario
che chiedeva a 69 ETS di scegliere uno o più fra alcuni argomenti di
interesse comune. L’argomento meno scelto è stato: realizzare una
piattaforma informatica, che è proprio lo strumento per “fare rete”
(3).</p>
<p>Questi i dati in mio possesso, parziali ma dati. Quindi, sulla loro
base, azzardo alcune brevi considerazioni ampiamente provvisorie, nella
speranza che qualcuno possa confutarle, basandosi e mostrando dati
suoi.</p>
<p>L’autoreferenzialità è il peccato d’origine di ogni ETS. Ogni ETS
impegna tempo, energie e risorse sul tema (o sui temi) per il quale è
stato costituito. L’impegno è tale che ogni ETS tende a ritenere il suo
tema il TEMA. Sicché “fare rete” va bene ma a patto che la rete sia
rivolta a quel tema nel modo e nei tempi che quell’ETS intende. Ho
estremizzato per rendere il concetto. La realtà è più sfumata ma
altrettanto subdola: capita che ETS che insistono sullo stesso ambito di
interesse a volte si comportino come competitors.</p>
<p>Per cui occorre, nel variegato e autoreferenziale mondo degli ETS,
arrivare a un “fare rete” sistemico abbandonando un “fare rete” del
cocchio (4).</p>
<p>It’s a long way to do.</p>
<p>Raimondo Raimondi</p>
<ol type="1">
<li><p><a href="https://www.canonepali.net/milindapanha-libro-ii-capitolo-i/">https://www.canonepali.net/milindapanha-libro-ii-capitolo-i/</a></p></li>
<li><p>Elenco degli aggettivi negativi raggruppati per ricorrenza:
Autoreferenziali11; Impreparate 8; Disorganizzate 6; Inaffidabile 5;
Senza coordinamento e condivisione 4; Arriviste 3; Pretenziose 3;
Competitive 2; Povere 2; Discontinue 2; Inesperte 2; Presuntuose 2;
Velleitarie 2; 23 altri 1</p></li>
<li><p>Risposte presentate all’Assemblea della Consulta del Volontariato
di Viterbo dell’11/3/25</p></li>
</ol>
<table>
<colgroup>
<col style="width: 82%"/>
<col style="width: 17%"/>
</colgroup>
<thead>
<tr class="header">
<th>Contributi economici del Comune per associazioni</th>
<th>34 (57%)</th>
</tr>
</thead>
<tbody>
<tr class="odd">
<td>Festival del Volontariato</td>
<td>33 (55%)</td>
</tr>
<tr class="even">
<td>Piano Eliminazione Barriere Architettoniche</td>
<td>24 (40%)</td>
</tr>
<tr class="odd">
<td>Piano Di Zona</td>
<td>24 (40%)</td>
</tr>
<tr class="even">
<td>Disability Card</td>
<td>19 (32%)</td>
</tr>
<tr class="odd">
<td>Locale a disposizione della Consulta</td>
<td>17 (28%)</td>
</tr>
<tr class="even">
<td>Tavoli Tematici di Consulta</td>
<td>15 (25%)</td>
</tr>
<tr class="odd">
<td>Piattaforma Informatica</td>
<td>10 (16%)</td>
</tr>
</tbody>
</table>
<ol start="4" type="1">
<li><p>In realtà alcuni ETS tendono a superare questo handicap (<a href="https://www.arcigay.it/articoli/il-senso-di-un-pride-oltre-la-parata-verso-la-comunita/">https://www.arcigay.it/articoli/il-senso-di-un-pride-oltre-la-parata-verso-la-comunita/</a>
)</p></li>
</ol>
