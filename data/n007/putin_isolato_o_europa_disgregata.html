<!--
TITOLO
Putin islato o Europa in affanno?
SOTTOTITOLO
I MEDIA occidentali (europei) continuano a raccontare la favola di
Putin isolato dal mondo intero e alle prese con un’economia allo
sbando.
AUTORE
Marco Faregna
DATA
20-09-2025
ARTICOLO
-->

<h3>Putin islato o Europa in affanno?</h3>
<p>La realtà dice tutt’altro e a rappresentarla plasticamente c’è voluta
la visita in Alaska di Putin, ricevuto con tutti gli onori da Trump per
trattare un argomento di grande attualità e impossibile da ignorare o
solo sottovalutare da parte degli Europei. La guerra in Ucraina,
diversamente definita nello stesso campo occidentale: aggressione russa
per gli europei, guerra voluta da Biden che non avrebbe mai dovuto
iniziare, secondo Trump.</p>
<p>Come se non bastasse è seguita la grande parata militare cinese a
Pechino per ribadire con la presenza ai massimi livelli, quanto fosse
evidente che a quella parata mancava soltanto l’ormai frammentato blocco
occidentale USA + Europa. Fatto sta che la Russia in realtà non è mai
stata isolata perché i BRICS rappresentano i massimi fattori storici
mondiali, demogafico ed energetico.</p>
<p>Ora Trump rende pubblico e concreto il suo percorso di politica
estera per cui si libera del peso “occidentale” europeo, ma anche
orientale, Giappone e Corea del Sud, e tratta direttamente con la Russia
con l’obiettivo da una parte di sollevarla dalla subordinazione cinese e
dall’altra ristabilire la gerarchia di chi decide le sorti del mondo,
dove non sono previsti posti né per la Cina e né per gli alleati
europei. A scanso di equivoci lascia che Putin definisca l’Europa un
ostacolo alla pace e lui stesso si definisce soddisfatto per l’incontro
a prescindere dall’andamento dei colloqui che non hanno registrato passi
decisivi nella direzione della fine del conflitto Russo-Ucraino.</p>
<p>Non contento scarica sull’Europa ulteriori responsabilità per il
perdurare dell’acquisto di gas e petrolio dalla Russia (Ungheria e
Slovacchia, ma anche Francia) che a suo dire non permette di colpire a
fondo l’Economia Russa, e ulteriori oneri quali l’imposizione di dazi da
applicare verso la Cina nella misura del 100%, a sancire il tentativo di
definitiva strozzatura dell’economia europea. Per cui alla cessazione
dei rapporti commerciali con la Russia e all’applicazione dei dazi
americani che al danno diretto sommano l’instabilità delle dinamiche
commerciali, va aggiunto anche il tentativo di decapitazione di un
mercato significativo per qualità e importante per quantità, quale
quello cinese.</p>
<p>In realtà dietro la copertura della guerra in Ucraina si è parlato di
tutt’altro, della ripartizione delle risorse petrolifere, fino a
giungere alla spartizione e acquisizione delle terre rare a partire da
quelle Ucraine. E’ di questi giorni la decisione di Russia e Arabia
Saudita di aumentare l’ estrazione di petrolio per una quantità pari al
fabbisogno della quarta potenza economica mondiale, la Germania, per
tenere basso il prezzo del barile, essere concorrenziali con gli USA e
acquisire nuove fette di mercato.</p>
<p>La resistenza dell’Europa è in realtà volta a frenare il tentativo di
tornare alla bipartizione del potere mondiale, perché colta totalmente
impreparata dalla svolta del suo principale alleato. La posizione della
Meloni al riguardo (ponte tra Europa e USA) è patetica e indicativa
della mancanza di proposte e di prospettiva di politica internazionale
non solo italiana, ma anche europea, visto il credito che le si accorda
e soprattutto l’ordine sparso con cui procedono le varie cancellerie
europee.</p>
<p>E’ difficile comprendere dove vuole andare a parare Macron, passato
dalle telefonate della prima ora a Putin a propugnatore delle truppe
francesi in Ucraina, o il guerrafondaio Starmer improbabile
autocandidato a leader di un’Europa di cui non fa parte, ma di cui
l’Europa ha bisogno se vuole avere una accettabile dimensione militare
nello scacchiere mondiale.</p>
<p>Intanto, mentre Putin e Trump hanno avviato il processo promesso e
ampiamente annunciato, con tanto di tappeto rosso e di invito a Mosca
per proseguire il percorso appena abbozzato, qualcuno continuerà ancora
a parlare di Putin isolato e di Trump come il pagliaccio sempre fuori
dalle righe?</p>
<p>E l’Europa? L’unica Cancelleria che sembra muoversi con moderazione,
ma verso un obiettivo definito è la Germania che da una parte programma
investimenti straordinari e massicci per il riarmo, dall’altra
conseguentemente rilancia la propria economia il proprio ruolo in
sintonia con i paesi che contano in Europa e allo stesso tempo stanzia
10mila uomini in Lituania per far capire che non tollererà ulteriori
avventure e così rassicura in propri i paesi più esposti e a rischio di
destabilizzazione sul fronte est.</p>
<p>Ma la Polonia, che è diventata inutilmente la potenza militare più
potente d’Europa (da sola possiede un numero di carri armati superiore a
quelli in dotazione di Inghilterra, Francia, Germania e Italia messi
insieme) perchè tra non molto verrà scalzata dalla Germania con cui
certamente non può competere, approfitta dello sconfinamento di alcuni
droni russi, privi di testata esplosiva, per invocare la mobilitazione
dei paesi NATO e l’attivazione dell’art.4 dopo che in passato aveva
tentato invano di fare riferimento all’art.5 per via delle possibili
conseguenze dovute alla guerra in Ucraina.</p>
<p>In realtà, secondo gli analisti più attenti di cose militari russe,
questo isterismo da frustrazione polacco, finisce col fare il gioco
russo teso a testare la reazione NATO mettendo a nudo tutti i punti
critici dell’alleanza atlantica, da quella militare, risposta
sovradimensionata e carenza di armamenti modulari rispetto all’offesa,
fino a quelli politici, perché alcuni Stati, sia quelli più lontani
dalla linea del fronte potenziale, Spagna e Portogallo, sia alcuni molto
esposti, tipo Ungheria e Slovacchia non hanno alcuna intenzione di farsi
coinvolgere. E anche se in misura diversa, in tutti gli Stati ci sono
significative componenti politiche contrarie allo scontro con la
Russia.</p>
<p>Ne deriva un quadro desolante e preoccupante, ma interessante agli
occhi di Putin, perché l’Europa non compie passi verso la univocità
della direzione politica e conseguentemente militare, perché i tempi del
riarmo, per la complessità della questione, non possono che essere
lenti, perché il riarmo, almeno nell’immediato, non sarà europeo ma
affidato alle capacità dei singoli Stati e perché infine le economie e
la stabilità sono messe a dura prova, Francia in primis, ma anche in
Inghilterra e in Spagna con Sanchez fortemente in bilico.</p>
<p>Alla fine gli USA che ci hanno trascinato in questo fortissima
contrapposizione con la Russia e ci prospettano di rompere anche con la
Cina, si stanno defilando sempre di più, lasciandoci soli e quasi per
niente protetti in una delicata fase di transizione, senza che
all’orizzonte si profilino figure politiche all’altezza delle sfide che
ci stanno davanti.</p>
<p>Intanto, solo Draghi, unica voce fuori dal coro, denuncia i rischi
non solo economici, ma anche per la stessa sovranità europea, dovuti al
perdurare di questo immobilismo politico e continua a citare come reali
competitor, non la Russia a cui non dedica neanche un cenno, bensì USA e
Cina.</p>
<p>Marco Faregna</p>
