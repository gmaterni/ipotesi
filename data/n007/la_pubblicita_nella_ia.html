<!--
TITOLO
La Rivoluzione della Pubblicità nell'IA
SOTTOTITOLO
Con il diffondersi dell’Intelligenza Artificiale la pubblicità sarà
più nascosta, insidiosa e manipolatrice.
AUTORE
Giuseppe Materni
DATA
20-09-2025
ARTICOLO
-->

<h3>La Rivoluzione Nascosta della Pubblicità nell'IA</h3>
<p>Esistono argomenti sui quali le opinioni sono radicalmente
diversificate e le contrapposizioni attraversano tutti i settori
dell'opinione pubblica. Anche i ricercatori, che dovrebbero avere un
approccio "razionale" ed esprimere pareri sulla base di considerazioni
esclusivamente scientifiche, manifestano opinioni e aspettative
contrapposte. Questo avviene in quei campi nei quali più forti sono le
implicazioni sociali, come nel caso del nucleare e della valutazione
della crisi climatica.</p>
<p>Per quanto riguarda l'IA, la situazione è ancora più complicata: per
la prima volta ci si trova di fronte a una tecnologia che mette in
discussione la nostra superiorità intellettuale. Anche con i computer
c'era stato qualche accenno di inquietudine, ma in ultima analisi era
abbastanza evidente che si trattava di processi di tipo meccanico e
deterministico; il nome stesso di "calcolatori" ne è una conferma. Solo
nei film di fantascienza si faceva cenno a possibili superamenti delle
capacità umane.</p>
<p>Con l'IA le cose sono diverse: sembra proprio che le macchine
insidino l'uomo nel suo settore più peculiare. Trionfano e si diffondono
test per verificare la riconoscibilità delle cose scritte dall'IA da
quelle umane. Il test di Turing (fino a oggi abbastanza sconosciuto)
sembra essere superato dall'IA. Recentemente, un articolo scientifico
generato dall'IA ha superato i requisiti per la pubblicazione in riviste
scientifiche.</p>
<p>In questa situazione, nella quale è quanto mai vero che "il cuore ha
le sue ragioni che la ragione non conosce", la strada più corretta è
quella di confessare le proprie ragioni senza pretendere una razionalità
asettica del tutto impossibile; una pretesa che quasi sempre serve solo
a nascondere le proprie ragioni del cuore.</p>
<p>"La materia si fa spirito": questa potrebbe essere la definizione più
suggestiva di quello che rappresenta l'IA. Il suo riferimento a una
frase fondante del cattolicesimo, con la sua inversione di termini, è
estremamente evocativo e per certi versi inquietante, forse diabolica.
Inoltre l'IA è in rapidissima evoluzione e questo rende ancora più
problematico individuarne il suo impatto sociale, per questo è più
saggio analizzare qualche aspetto particolare riconducibile a situazioni
analoghe.</p>
<p>Implementare il software per l'IA è molto costoso, così come è
costoso distribuirla. I modelli linguistici di grandi dimensioni
(chiamati LLM - Large Language Model) richiedono mesi di addestramento
su migliaia di processori specializzati, con costi che possono
raggiungere centinaia di milioni di dollari per un singolo modello.
Questi costi non si fermano allo sviluppo. Ogni interazione con ChatGPT
o Gemini genera costi operativi significativi. Moltiplicati per milioni
di utenti al giorno, diventano insostenibili senza un modello di
business solido.</p>
<p>D'altra parte, è essenziale per la sua stessa natura che l'IA sia
utilizzabile dal più grande numero possibile di persone, non solo per la
naturale vocazione delle imprese a distribuire il proprio prodotto, ma
perché per la sua stessa natura è avida di dati. I dati sono il suo vero
nutrimento e questi si possono ottenere solo con una diffusione di
massa.</p>
<p>In questo contesto, le imprese dell'IA si trovano in difficoltà: è
impossibile coprire le spese utilizzando canoni per l'uso dell'IA e,
d'altra parte, canoni alti ne limiterebbero la diffusione. Se ci si
riflette, è una situazione simile a quella della televisione privata, e
la soluzione è la medesima: utilizzare la pubblicità.</p>
<p>Ma l'IA, almeno per quanto riguarda il suo uso nelle chat, nella
generazione di immagini, video e musica, presenta una gestione della
pubblicità completamente diversa dalle esperienze precedenti, sia quelle
della carta stampata sia quelle su Google o sulle varie app che si
possono utilizzare.</p>
<p>In tutti i casi precedenti, la pubblicità è esplicita sia nella forma
che nei contenuti, è invasiva, spesso fastidiosa, ma non si nasconde.
Anzi, cerca in ogni modo di colpire l'attenzione. Quando facciamo una
ricerca su Google compaiono nelle prime pagine gli inserzionisti che
hanno pagato; quando si va su un link viene visualizzato il sito con le
sue belle pagine di pubblicità. Per dirla in breve, la pubblicità non si
nasconde.</p>
<p>Con l'IA le cose sono radicalmente diverse. Nel rispondere a un
quesito, una chat fornisce un testo che contiene la risposta; poi,
siccome ha fatto una ricerca sul web, aggiunge piccoli pulsanti per chi
vuole accedere alle fonti consultate. Ma la risposta è costituita da un
testo, e questo fa la differenza.</p>
<p>Probabilmente il sogno segreto di ogni pubblicitario è quello di far
sì che il suo messaggio passi come consiglio disinteressato di un
esperto neutrale: con l'IA questo può realizzarsi. Le varie chat stanno
diventando sempre più brave e competenti e gli utenti tendono sempre più
a utilizzarle. Probabilmente bisognerà presto inventare un neologismo
per indicare l'uso delle chat, come è stato fatto con "googlare" per le
ricerche su Google.</p>
<p>Che questa sia la situazione è dimostrato dal comportamento di
Google. Pur essendo la società più avanzata nel campo dell'IA – OpenAI
per sviluppare ChatGPT ha utilizzato "Transformer" che è un software di
Google – è apparsa piuttosto prudente nel rendere disponibile l'IA.
Probabilmente tale prudenza derivava dalla necessità di risolvere il
problema di come riposizionare la pubblicità nei suoi prodotti, in
particolare su Google. Attualmente sembra che abbia risolto i suoi dubbi
perché si è letteralmente scatenata, inserendo i suoi modelli (Gemini)
in tutti i settori, in tutti i suoi prodotti e soprattutto integrandoli
nella ricerca.</p>
<p>L'integrazione della pubblicità nell'IA sta sconvolgendo l'intero
ecosistema pubblicitario. Le agenzie tradizionali, abituate a creare
campagne per spazi predefiniti (banner, spot TV, annunci stampa), si
trovano di fronte a un paradigma completamente nuovo. Con l'IA, la
pubblicità può essere creata dinamicamente in tempo reale,
personalizzata per ogni singola interazione. Tuttavia, questo crea un
paradosso: più l'IA diventa sofisticata nel generare pubblicità, meno
valore aggiunto possono offrire le agenzie tradizionali.</p>
<p>Tradizionalmente, esisteva una separazione relativamente chiara tra
contenuto editoriale e pubblicitario. Anche quando questa linea si
offuscava, come nel caso del native advertising, rimanevano meccanismi
di identificazione e controllo.</p>
<p>Con l'IA, questa distinzione diventa praticamente impossibile da
mantenere. Quando un utente chiede consigli su un prodotto, la risposta
dell'IA può essere influenzata da accordi commerciali senza che ci sia
modo di distinguere l'informazione oggettiva dalla promozione
commerciale. Il problema si aggrava quando l'IA viene utilizzata per
rispondere a domande su temi di attualità, salute, finanza o politica.
Le decisioni commerciali delle aziende tecnologiche iniziano a
influenzare non solo cosa vediamo, ma come interpretiamo la realtà. A
differenza dei media tradizionali, dove l'orientamento editoriale era
relativamente trasparente, l'IA presenta le sue risposte con un'aura di
oggettività scientifica che nasconde le influenze commerciali
sottostanti.</p>
<p>L'impatto sui mezzi di informazione tradizionali sarà devastante.
Giornali e televisioni vedranno diminuire drasticamente il traffico
online quando gli utenti otterranno risposte dirette dall'IA senza
bisogno di consultare fonti originali. Questo crea un circolo vizioso:
meno ricavi pubblicitari per i media tradizionali significa meno
investimenti nel giornalismo di qualità, il che rende l'IA ancora più
attraente come fonte di informazione rapida.</p>
<p>La pubblicità può essere integrata così sottilmente nel flusso
informativo da diventare indistinguibile. Un'IA può modificare
leggermente le sue risposte per favorire determinati brand senza che
l'utente se ne accorga. Può enfatizzare certi aspetti di un prodotto e
minimizzarne altri, tutto in modo apparentemente naturale e
conversazionale.</p>
<p>Particolarmente preoccupante è la possibilità di manipolazione
emotiva su larga scala. L’AIA può essere programmata per identificare
utenti in stati di vulnerabilità – stress finanziario, problemi di
salute, difficoltà relazionali – e prenderli di mira con pubblicità
specificamente progettate per sfruttare queste vulnerabilità.</p>
<p>Non è ancora ben chiaro come evolverà la pubblicità all'interno
dell'IA. In ogni caso, sarà estremamente problematico disciplinarla
attraverso delle leggi. Infatti, i modelli sono delle "scatole nere" e
il meccanismo di generazione del testo o delle immagini non è affatto
trasparente. Si conoscono, ovviamente, i principi alla base del
funzionamento, ma non è tracciabile il percorso delle inferenze che
portano al risultato finale.</p>
<p>A questo proposito circolano articoli, a volte un po'
sensazionalistici, sulle capacità degli LLM di sfuggire ai controlli. È
interessante un articolo sulla tendenza degli LLM a sfuggire ai
controlli:</p>
<p>"The Illusion of Control: Why Agentic AI is Forcing a Total Rethink
of AI Alignment"</p>
<p>
<a href="https://www.unite.ai/the-illusion-of-control-why-agentic-ai-is-forcing-a-total-rethink-of-ai-alignment/">https://www.unite.ai/the-illusion-of-control-why-agentic-ai-is-forcing-a-total-rethink-of-ai-alignment/</a>
</p>


<p>Queste caratteristiche degli LLM hanno scatenato la voglia di
competere. Esiste una categoria di appassionati che pratica un'attività
software denominata "Jailbreaking", che ha come scopo quello di creare
dei prompt per le chat che permettano di violare i filtri interni degli
LLM. Quelli, per intenderci, che impediscono agli LLM di usare termini
sessualmente scorretti, di fornire informazioni su esplosivi o di
incitare al suicidio. Insomma, tutti quei filtri che impongono a un LLM
di essere una "brava persona".</p>
<p>In questa situazione, implementare controlli efficaci sulla
pubblicità integrata nell'IA presenta sfide tecniche enormi. A
differenza dei media tradizionali, dove è relativamente semplice
identificare contenuti sponsorizzati, l'IA genera risposte in tempo
reale attraverso processi complessi e spesso opachi. Gli algoritmi di IA
operano attraverso miliardi di parametri che interagiscono in modi
difficilmente prevedibili. Anche gli stessi sviluppatori spesso non
sanno esattamente perché un modello produce una determinata risposta
piuttosto che un'altra. Come si può quindi garantire che una risposta
non sia influenzata da pressioni commerciali?</p>
<p>I tentativi di audit algoritmico si scontrano con problemi pratici
significativi. I modelli di IA più avanzati sono sistemi proprietari
protetti da segreti industriali. Le aziende sono riluttanti a rivelare i
dettagli del loro funzionamento, sostenendo che questo comprometterebbe
la loro competitività e sicurezza. Anche forme ridotte di trasparenza
presentano problemi. Spiegare perché un'IA ha dato una determinata
risposta richiede sistemi di "explicability" che spesso forniscono
spiegazioni post-hoc che potrebbero non riflettere i veri processi
decisionali dell'algoritmo.</p>
<p>Insomma, controllare l'IA con delle regole sarà una questione
decisamente complicata. Di fronte a questa situazione, le soluzioni
tradizionali sono di fatto impraticabili. La richiesta di
regolamentazione, per quanto sacrosanta, si basa su una visione
irrealistica della realtà, immaginando per il futuro strumenti che erano
adatti nel passato.</p>
<p>Forse una speranza può venire da quel mondo di informatici che ha
sostenuto l'open source (sono riusciti a farlo digerire anche a
Microsoft, che è tutto dire) e che con le loro associazioni può fornire
gli strumenti per controllare in qualche modo l'IA. Per fortuna sono
molte le società che si stanno muovendo in questa direzione, anche se
spesso i rapporti con le società "enterprise" sono ambigui. A volte
queste ultime si appoggiano a questo mondo offrendo anche soluzioni open
source, un po' per fornire un'immagine democratica, un po' perché è il
modo migliore per reclutare sviluppatori.</p>
<p>Ma che questo movimento possa essere un baluardo contro un'IA
invasiva e manipolativa è un'aspettativa che appartiene senza dubbio
alle "ragioni del cuore".</p>
<p>Giuseppe Materni</p>
